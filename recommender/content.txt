२७ वैशाख, डडेल्धुरा । यात्रुवाहक सवारी साधनमा व्यापारिक प्रयोजनका सामान बोक्न पाइँदैन । तर, सुदूरपश्चिम प्रदेशका पहाडी जिल्लामा सञ्चालन हुने अधिकांश यात्रुवाहक सवारी साधनले व्यापारिक प्रयोजनका सामान बोक्ने गरेका छन् ।सामान बोक्दा दोहरो आम्दानी हुने भएपछि सुदूरपश्चिमका पहाडी जिल्लामा सञ्चालित यात्रुवाहक सवारी साधनले यात्रुको जीवनमाथि खेलबाड गर्दै व्यापारिक प्रयोजनका सामान बोक्ने गरेका हुन् ।बसहरुले यात्रुवाहक बसको छत र भित्रै पनि क्विन्टलका–क्विन्टल व्यापारिक प्रयोजनका सामग्री र खाद्यान्न निर्वाध ढुवानी गर्ने गरेका छन् । जसका कारण पछिल्लो समय दुर्घटनाको दर बढेको छ ।कैलालीबाट डडेल्धुरासम्म मात्रै ट्राफिकसहित आठ वटा प्रहरी चेक पोष्ट छन् । यी पोष्टहरुले सावरी दर्ता गरेर अगाडि बढाउने गरेका छन् । तर, नियमविपरीत मालसामन ढुवानीसमेत गर्दै आइरहेका यात्रुवाहक बसमाथि कारवाही गर्ने जाँगर प्रहरीले देखाएकाे  छैन ।बरु ट्राफिक प्रहरीकै संलग्नतामा नियमविपरीतको काम हुने गरेको स्थानीयको आरोप छ । कानुनविपरीतका क्रियाकलापलाई समयमै नियन्त्रण गरी दुर्घटनालाई न्यूनीकरण गर्न उनीहरुले माग गरेका छन् ।तर, ट्राफिक कार्यालय, डडेल्धुरा भने यात्रुवाहक बसमा सामान ढुवानी गर्न नदिएको बताउँछ । जिल्ला ट्राफिक कार्यालय, डडेल्धुराका प्रमुख देवबहादुर खत्री यसमा कडाइ गरिएको दाबी गर्छन् । यद्यपि, रातिको समयमा प्रहरीको आँखा छलेर सामान ढुवानीको काम भइरहेको उनले स्वीकारे ।
----------
२६ वैशाख, काठमाडौं । काठमाडौं महानगरको ३२ औं कार्यपालिका बैठक ठेक्का खनगरी सोझै ब्रुमर किन्ने निर्णय गरेको छ । यसअघि ल्याइएका ५ वटा इटालियन ब्रुमर आपूर्तिकर्तासँग सोझै खरिद गर्ने गरी दुई ब्रुमर किन्ने निर्णय भएको हो । जुन निर्णय सार्वेजनिक खरिद ऐन विपरित छ ।संघीय सार्वजनिक खरिद ऐनले विभागीय सचिवले कुनै पनि ठेक्काको सम्झौता रकममा २५ प्रतिशतसम्म थप रकमको भरियसन गर्न सक्ने प्रावधान छ । तर, काठमाडौं महानगरपालिकाले सोभन्दा बढी रकम खर्चिने गरी सोझौ खरिदको निर्णय गरेको हो ।अब पुरानै ब्रुमरको मूल्यमा नयाँ दुई ब्रुमर काठमाडौं आउने महानगरपालिकाका प्रवक्ता ईश्वरमान डंगोलले जानकारी दिए । यसअघि आपूर्तिकर्तासँग भएको सम्झौतामा नै थप दुई वटा ब्रुमर यही मूल्यमा किन्न सकिने गरी सम्झौता भएकाले यस्तो निर्णय गरिएको उनको भनाइ छ ।यस्तै सार्वजनिक शौचालय र यात्रु प्रतिक्षालय निर्माण, सञ्चालन तथा व्यवस्थापनका काम अब प्रमुख बिद्यासुन्दर शाक्य आफैंले हेर्नेलगायत निर्णय पनि पनि भएको छ ।महानगरले यसअघि उपमेयर हरिप्रभा खड्गी संयोजकत्वको एक समिति बनाएर स्मार्ट सार्वजनिक शौचालय बनाउन उपयुक्त ठाउँको पहिचान गर्ने, स्थान अनुसारको डिजाइन एकिन गर्ने, प्रस्तावहरुको विश्लेषण गर्ने, उपयुक्त स्थान र डिजाइनमा तयार भएको प्रस्ताबबमोजिम निर्माण तथा सञ्चालन गर्न निर्णय गराउने समितिलाई जिम्मेवारी दिएको थियो ।समितिले अहिलेसम्म गरेका कामको बिषयमा जानकारी गराउँदै बैठकमा उपप्रमुख श्रेष्ठ खड्गीले महानगरभित्र २८४ वटा सार्वजनिक शौचालय सञ्चालन गर्न सकिने प्रारम्भिक अध्ययनमा देखिएको बताइन् । तर शौचालय चलाएर न्युनतम आवश्यकता पूरा गर्न, सबैको समान सहभागिता आवश्यक पर्ने बताइन् ।समितिका सदस्य एवं महानगरका प्रवक्ता ईश्वरमान डंगोलले व्यापार हुने ठाउँमा शौचालय चलाउनेको हानाथाप भएको तर कम व्यापार हुने ठाउँमा लगानी नभएको बताए । त्यस्तै समितिका सदस्य एवं यात्रु प्रतिक्षालय कार्यदलका संयोजक न्हुच्छेकाजी महर्जनले साझा मत निर्माण गर्न सकिएन भने काम अधुरो हुने बताए ।बैठकले फोहोर व्यवस्थापनका लागि बिक्री हुने कम्पोष्ट बिनमा ७० प्रतिशत अनुदान दिएर बिक्री गर्ने निर्णय पनि गरेको छ । मानव सेवा आश्रमलाई सडकमा रहेका असहायको व्यवस्थापनमा प्रयोग गर्ने गरी सवारी साधन खरिद गर्न सहयोग गर्ने निर्णय पनि भएको छ ।त्यस्तै अमेरिकाको कोलोराडो राज्यमा रहेको बोल्डर नगरसँग भगिनी सम्बन्ध स्थापना गर्न सहमति दिएको छ ।
----------
२६ वैशाख, रामेछाप । भूमि व्यवस्था, सहकारी तथा गरिबी निवारण मन्त्री पदमाकुमारी अर्यालले बालुवाटारको जग्गा अतिक्रमण कृष्णप्रसाद भट्टराई प्रधानमन्त्री भएदेखिनै सुरु भएको बताएकी छिन् ।बिहीबार रामेछापको मन्थलीमा नापी कार्यालय भवनको उद्घाटन गर्दै उनले अहिलेको सरकारले अतिक्रमणमा संलग्नलाई कारबाही गर्न खोज्दा उल्टो आलोचना भएको उनले गुनासो गरिन्।नापी कार्यालयका सेवाग्राहीलाई छिटो, छरितो सेवा दिनु सरकारका लागि चुनौती रहेको पनि उनले बताइन् । सो चुनौतीलाई तोड्नको आफ्नो मन्त्रालय र सरकार प्रयासरत रहेको मन्त्री अर्यालको भनाइ छ ।देशभरीका नापी कार्यालयमा अझै पनि बिचौलियाका कारण सेवाग्रहीको चाहना अनुसारको काम हुन नसकेको उनले बताइन् । मन्त्री अर्यालले अब छिट्टै आधुनिक प्रविधिबाट जनतालाई सेवा दिने गरी काम गर्न सरकार लागि परेको बताइन् । उनले देशभरि पुनःनापी गरी डिजिटल प्रणालीमा लैजान भू–उपयोग नीति पारित गर्ने तयारी भइरहेको पनि बताइन् ।उनले नापी र मालपोतका १/२ जना कर्मचारीले अनियमित र भ्रष्टाचार गर्दा सबैको बदनाम हुने अबस्था भएकोले सुशासन आफैंबाट सुरु गर्नुपर्ने बताइन् । लेखापढी ब्यवसायी कार्यालय परिसरभित्र गएर ढड्डा बोक्ने मोठ भिडाउने र बिचौलियाको काम गर्ने गरिरहेको पाइएकोले अब यस प्रकारका सबै खाले समस्या समाधानका लागि डिजिटल प्रणालीमा कार्यालय जान लागेको उनले बताइन् ।
----------
२६ वैशाख, सप्तरी विवाह गरी श्रीमती ल्याएको दुई दिन नबित्दै सप्तरीका एक युवकले अर्कै युवतीलाई लिएर फरार भएका छन् । आफ्नो श्रीमती हुँदाहुँदै गाउँकै युवतीलाई लिएर फरार भएपछि जिल्लाको अग्निसाइर कृष्णासावरण गाउँपालिका ५ मा तनाव उत्पन्न भएको छ ।गाउँकै युवती लिएर फरार हुने युवक हुन् राजु खंग । उनले गाउँकै साक्षीकुमारी सिंहलाई लिएर फरार भएका हुन् । दलित युवकले क्षेत्री युवती भगाएपछि युवकका परिवारसहित दलित वस्ती त्रासमा छन् ।
राजुले गत वैशाख १३ गते सप्तकोशी नगरपालिकास्थित कमलपुरकी प्रमिला खंगसँग विवाह गरेका थिए ।राजुले साक्षीलाई भगाएपछि साक्षीका परिवार र वडा अध्यक्षसमेतले आफूहरुलाई कुटपिट गरेको राजुका परिवार र छिमेकीहरुले बताएका छन् । उनीहरुले तिमीहरुले नै दुबैलाई भगाएको भन्दै कुटपिट गरेको दलित समुदायको भनाइ छ ।वडा अध्यक्ष श्रीप्रसाद यादवकै नेतृत्वमा रहेका व्यक्तिहरुले छलफलका लागि बोलाएर कुटपिट गरेको उनीहरुको भनाइ छ । दलितले उच्च जातिकी छोरी भगाएको भन्दै आक्रोशित बनेका वडाध्यक्षसहित व्यक्तिहरुले घरघर पसेर महिला र बालबालिकालाई समेत कुटपिट गरेको सदरमुकाम राजविराज आएर पत्रकारहरुलाई उनीहरुले बताएका छन् ।उनीहरुले राजेश खंग, डम्बर खंग, जुक्तिया खंग, मोहन खंग, उनकी पत्नी धनमादेवी, छोरा रामचन्द्र र बुहारी सरोदेवी लगायतलाई कुटेको उनीहरुको भनाइ छ ।
----------
२६ वैशाख, रामेछाप । सदरमुकाम मन्थलीमा मोटरसाइकलको ठक्करबाट एक वृद्धाको मृत्यु भएको छ ।बिहीबार खिम्तीबाट मन्थली आउँदै गरेको बा ४८ प ३०१८ नम्बरको मोटरसाइकलको ठक्करबाट घाइते भएकी लिखु तामाकोशी गाउँपालिका ७ तिल्पुङकी ६५ वर्षकी केशरी तामाङको उपचारको क्रममा तामाकोशी सहकारी अस्पतालमा मृत्यु भएको प्रहरी निरीक्षक शेख अदालतले जानकारी दिए ।मोटरसाइकलचालक मन्थली नगरपालिका १ का रामकुमार श्रेष्ठ र मोटरसाइकल प्रहरीले नियन्त्रणमा लिएको छ । मोटरसाइकलले मन्थलीको आकाशे भन्ने ठाउँमा वृद्धालाई ठक्कर दिएको थियो ।यसअघि बुधबारमात्रै मन्थली नगरपालिका ९ पुरानागाउँमा बा ५१ प ६३६५ नम्बरको मोटरसाइकल दुर्घटना हुँदा खाँडादेवी गाउँपालिकाका लोप्साङ लामा र पुरानागाउँका ११ बर्षिय चोककुमार श्रेष्ठको मृत्यु भएको थियो ।
----------
२६ वैशाख, काठमाडौं । सरकारले समाचारका कारण व्यक्तिको प्रतिष्ठामा आँच पुगे १० लाखसम्म जरिबाना हुन सक्ने गरी कानून बनाउन लागेको छ ।सञ्चार तथा सूचना प्रविधि मन्त्रालयले प्रतिनिधिसभामा दर्ता गर्ने तयारी गरेको ‘मिडिया काउन्सिलसम्बन्धी कानूनलाई संशोधन र एकीकरण गर्न बनेको विधेयक’ले समाचारका कारण प्रतिष्ठामा आँच पुगेमा १० लाख जरिवाना हुनसक्ने व्यवस्था गरेको हो ।कुनै समाचार सामाग्रीले व्यक्तिको मर्यादा र प्रतिष्ठामा आँच पुर्याएको देखिएमा काउन्सिलले सम्बन्धित आमसञ्चार माध्यम, प्रकाशक, सम्पादक, पत्रकार वा सम्वाददातालाई पच्चीस हजार रुपैयाँ देखि दश लाखसम्म रुपैयाँसम्म जरिबाना गर्न सक्ने व्यवस्था विधेयकमा गरिएको छ ।आचार संहिता विपरीत कुनै सामाग्री प्रकाशन वा प्रशारण गरेको कारणबाट कुनै व्यक्ति वा संस्थालाई क्षति पुगेमा काउन्सिलले क्षति पुगेको व्यक्ति वा संस्थालाई मनासिव क्षतिपुर्ति भराइदिन सक्ने व्यवस्था पनि गरिएको छ । ‘…कसैको मर्यादा वा प्रतिष्ठामा आँच पुर्याएको देखिएमा काउन्सिलले सम्बन्धित आमसञ्चार माध्यम, प्रकाशक, सम्पादक, पत्रकार वा सम्वाददातालाई पच्चीस हजार रुपैयाँ देखि दश लाख रुपैयाँसम्म जरिबाना गर्न सक्नेछ’ विधेयकको दफा १८ मा भनिएको छ ।व्यक्तिको प्रतिष्ठामा आँच पुगेको अवस्था हेरी उजुरीकर्ता र समाचार लेख्ने पत्रकार, सम्पादक, प्रकाशकबीच काउन्सिलले मेलमिलाप गराउन सक्ने व्यवस्था पनि विधेयकमा गरिएको छ । काउन्सिलले निर्धारण गरे बमोजिमको संख्या, समय र पृष्ठमा खण्डन सम्प्रेषण गर्न लगाउने, सरकारबाट पाउने सहुलियत, लोक कल्याणकारी विज्ञापन वा सुविधा आंशिक वा पुरै रोक लगाउन सम्बन्धित मन्त्रालयलाई सिफारिस गर्न सक्ने प्रावधान पनि विधेयकमा राखिएको छ ।विधेयकको दफा १७ को (४) मा कारबाही गर्ने निर्णय गर्नु अघि काउनिसलले सम्बन्धित आमसञ्चार माध्यम, प्रकाशक, सम्पादक, पत्रकार वा सम्वाददातालाई सफाइ पेस गर्ने मनासिव मौका दिनुपर्ने ब्यवस्था पनि छ ।विधेयकले काउन्सिलले कारबाही गर्ने गरी गरेको निर्णय वा आदेशमा चित्त नबुझे उच्च अदालतमा पुनरावेदन दिन सक्ने ब्यवस्था पनि गरेको छ । ‘काउन्सिलले कारबाही गर्ने गरी गरेको निर्णय वा आदेशमा चित्त नबुझ्ने पक्षले निर्णय वा आदेश भएको मितिले ३५ दिनभित्र सम्बन्धित उच्च अदालतमा पुनरावेदन दिन सक्नेछ’ विधेयकको दफा २० मा उल्लेख छ ।
----------
२६ वैशाख, काठमाडौं । बालुवाटारको ११३ रोपनी सरकारी जग्गा हिनामिना सम्बन्धमा सरकारले २८ फागुनमा सातवटा निर्णय गरेको थियो । दुई महिनामा त्यसमध्ये कुन–कुन निर्णय कार्यान्वयन भए ?सरकारले बालुवाटारको जग्गा तत्काल जग्गा रोक्का गर्नेदेखि सुवर्णशमसेर राणाका खलकले पाउनुपर्ने जग्गा छ महिनाभित्र यकिन गर्नेसम्मका निर्णय गरेको थियो । तीमध्ये जग्गा रोक्का राख्ने, माधवकुमार नेपाल मन्त्रिपरिषदका निर्णय खारेज गर्ने, बाबुराम भट्टराई मन्त्रिपरिषदका निर्णयमाथि थप छानविन गर्ने निर्णय कार्यान्वयनमा गइसकेका छन् ।गृहमन्त्रालय स्रोतका अनुसार, विशेषतः सरकारी जग्गा व्यक्तिको पार्ने निर्णयमा संलग्न र भट्टराई मन्त्रिपरिषदबाट निर्णय गराएर सरकारी जग्गा गुठीमा लगी व्यक्तिको बनाउनेहरुबारे नेपाल प्रहरीको केन्द्रीय अनुसन्धान व्युरो (सीआईबी) ले अनुसन्धान गरिरहेको छ ।सुवर्णका सन्ततिले पत्रिकामा ‘स्पेस’ किनेर विज्ञप्ति निकाल्नुको मूल कारण मन्त्रिपरिषदको सोही निर्णय थियो । मन्त्रिपरिषदको निर्णयमा बालुवाटारको ११३ रोपनी जग्गा पहिलोपटक आफ्नो नाममा कायम गरिलिने र त्यस प्रक्रियामा संलग्न व्यक्तिहरु उपर प्रचलित कानुन बमोजिम कारवाहीका लागि अख्तियारमा लेखी पठाउने उल्लेख छ ।उक्त जग्गा २०४९ सालमा पहिलो पटक सुवर्णका खलकले तत्कालिन श्री ५ को सरकारको नामबाट आफ्नो नाममा पारेका थिए । राजा महेन्द्र शाहले २०१७ सालमा सत्ता पलट गरेपछि नेपाली काग्रेसका नेता सुवर्ण शमसेरको हदबन्दीभन्दा बढी जग्गा मुअब्जा दिएर अधिग्रहण गरेका थिए । त्यसबेला राजाले १४ रोपनी जग्गा राजनीतिक कारणले जफत गरेका थिए ।प्रजातन्त्र पुनस्थापनापछि शुवर्णका सन्ततिले २०४९ सालमा ११३ रोपनी नै आफ्नो नाममा ल्याएका थिए । यस हिसाबले सरकारको पछिल्लो निर्णयको निशाना सुवर्णका सन्तति र जग्गा उनीहरुको नाममा जग्गा सार्ने प्रक्रियामा संलग्न व्यक्तिहरु हुने देखिन्छ ।२०७५ माघ २५ गते मन्त्रिपरिषद बैठकको निर्णयमा ‘…प्रचलित कानुनले तोकेको पदीय जिम्मेवारी पूरा नगरी सरकारी, सार्वजनिक र गुठी जग्गालाई व्यक्ति विशेषका नाममा दर्ता श्रेस्ता कायम गरी सरकारी सम्पत्ति हानी नोक्सानी पुर्‍याउने सरकारी कर्मचारीहरुलाई प्रचलित कानुन बमोजिम कारवाहीका लागि प्रधानमन्त्री तथा मन्त्रिपरिषदको कार्यालयले अख्तियार दुरुपयोग अनुसन्धान आयोगमा लेखी पठाउने’ भनिएको थियो ।त्यसको एक महिनापछि मन्त्रिपरिषदले अघिल्लो निर्णयमा ‘…सरकारी सम्पत्ति हानी नोक्सानी पुर्‍याउने सरकारी कर्मचारी, सो जग्गा पहिलो पटक आफ्नो नाममा कायम गरिलिने व्यक्ति तथा सो प्रक्रियामा संलग्न अन्य व्यक्तिहरुलाई…’ भन्ने व्यहोरा थपेको छ ।त्यसलगत्तै रुक्मशमसेर राणा, सुनिती राणा, शैलजा राणा, हाटक शमसेर राणा लगायतले पत्रिकामा विज्ञप्ति निकालेर जग्गा बैधानिक भएको दाबी गरेका थिए ।मन्त्रिपरिषदको सोही बैठकले ‘ललिता निवास क्याम्पभित्रको जग्गा मालपोत कार्यालय डिल्लीबजारका कर्मचारीहरु समेतको मिलेमतोमा सरकारी सार्वजनिक र गुठी जग्गा समेत व्यक्तिका नाममा दर्ता स्रेस्ता कायम गर्न सहयोग गर्ने बिभिन्न व्यक्तिका हकमा तीन महिनाभित्र छानविन गरी प्रचलित कानुन बमोजिम कारवाही गर्न सीआईबीलाई गृहमन्त्रालयले लेखी पठाउने’ निर्णय गरेको थियो ।यसबीचमा सरकारले देशभर सरकारी जग्गाको अभिलेख खोजेर मिचिएका जमिन फिर्ता ल्याउन सिफारिस गर्ने अधिकारसहित उच्चस्तरीय आयोग पनि गठन गरेको छ ।बालुवाटार प्रकरणमा तीन पूर्वप्रधानमन्त्री र एक पुर्वउपप्रधानमन्त्री मुछिएका छन् । तीनजना पूर्व प्रधानमन्त्रीमध्ये कृष्णप्रसाद भट्टराईको निधन भइसकेको छ । माधवकुमार नेपाल र बाबुराम भट्टराई प्रधानमन्त्री भएको मन्त्रिपरिषदले त्यहाँको सरकारी जग्गा व्यक्तिको बनाउन सहयोग पुग्ने निर्णय गरेकाले उनीहरु तानिएका हुन् ।नेपालको पालाको मन्त्रिपरिषदको तीनवटा ‘दुषित निर्णय’ फागुन २८ खारेज भएको छ । तत्कालिन भौतिक पुर्वाधारमन्त्री विजय गच्छदार र सचिव दीप बस्न्यातले दुषित मनसायले मन्त्रिपरिषदमा प्रस्ताव लगेर सरकारी जग्गा व्यक्तिलाई क्षतिपूर्ति दिने निर्णय गराएका थिए ।नेपाली कांग्रेसका सभापति तथा प्रमुख प्रतिपक्षी नेता शेरबहादुर देउवा भने गृहमन्त्री भएका बेला जिम्मेवारी बहन नगरेका कारण बालुवाटार जग्गा प्रकरणमा तानिएका हुन् । २०४७ सालमा कृष्णप्रसाद भट्टराई नेतृत्वको अन्तरिम मन्त्रिपरिषदले राजनीतिक कारणले जफत गरिएका व्यक्तिको सम्पत्ति गृहमन्त्रालयबाट छानविन र हदबन्दीको टुंगो लगाएर मात्र फिर्ता दिने निर्णय गरेकोमा तत्कालीन गृहमन्त्री देउवाले दुवै काम नगरी ११३ रोपनी जग्गा व्यक्तिको नाममा लैजान सघाएको आरोप छ ।अहिले ओली सरकारले २०२१ सालपछि राजनीतिक कारणले जफत वा हरण भएका सुवर्णशमसेर राणा, भरत शमसेर राणा लगायतका व्यक्तिहरुको जग्गा एकिन गरि प्रचलित कानुन बमोजिम हदबन्दी टुंगो लगाउन भूमिव्यवस्था मन्त्रालयलाई दिर्नेशन दिएको छ ।हाल रोक्का रहेकोमध्ये हदबन्दी टुंगो लगाई जफत भएको जग्गामात्र व्यक्तिको नाममा कायम हुँदा १४ रोपनीभन्दा बढी राणा परिवारको नठहरिने अवस्था देखिन्छ । जबकी, ११४ रोपनी जग्गा आफूहरुले बैधानिक रुपमा पाएको राणा परिवारको दाबी छ ।छानविन गर्न सरकारले तोकेको तीनमहिनामध्ये दुईमहिना सकिँदा राणा परिवार आफूहरुले मोही र तेस्रो व्यक्तिलाई दिइसकेको जग्गाको बचाउमा उभिएको देखिन्छ ।
----------
२६ वैशाख, काठमाडौं । संघीय समाजवादी फोरम र नयाँ शक्ति मिलेर बनेको समाजवादी पार्टीले अन्य पार्टीहरुसँग वार्ताको ढोका खुला राख्ने निर्णय गरेको छ ।पार्टी एकतापछि बिहीबार बसेको पदाधिकारी बैठकले राष्ट्रिय जनता पार्टी (राजपा) लगायतसँग एकता वार्ताको ढोका खुला राख्ने निर्णय गरेको हो । ‘दुई पार्टीको छलफल धेरै अगाडि बढिसकेकाले एकसाथ हुन सकेन तर, त्यसबेला नै हामीले छिट्टै वार्ता गर्छौं भनेका थियौं । त्यसअनुसार प्रगतिशील शक्तिहरुसँग वार्ताको ढोका खुला राख्ने निर्णय गरेका छौं’ सचिव प्रशान्त सिंहले भने ।बैठकले काठमाडौं उपत्यका बाहेकका ८ स्थामा अभिमुखिकरण कार्यक्रम गर्ने निर्णय गरेको छ ।
----------
२६ वैशाख, काठमाडौं । काभ्रेकी स्थायी वासिन्दा मैया खड्काले तीन वर्षअघि बौद्धमा महंगो भाडा तिरेर ग्यालरी पसल सुरु गरिन् ।विश्वसम्पदा सूचीमा सूचीकृत बौद्धनाथ स्तुपाका आगन्तुक र स्थानीयको बाक्लो आउजाउ हुने ठाउँमा पसल मज्जाले चल्ने खड्काको बुझाइ थियो । खड्काले पसल खोलेकै वर्षदेखि बौद्ध-जोपाटी सडक विस्तार सुरु भयो । सडक फराकिलो हुने भएपछि आवतजावत सहज भएर आफ्नो ब्यापार झनै बढ्ने अनुमान उनको थियो ।तर, उनले सोचेजस्तो भएन । सडक विस्तार वर्षौंसम्म अलपत्र परेसँगै उनी निराश बनेकी छन् । गर्मीमा धुलो र वर्षामा हिलोले यो सडकमा मानिसहरुको आवतजावत घटेको छ र उनको व्यापार सुकेको छ ।उमेरले ४५ टेक्न थालेकी खड्का बिहीबार बौद्ध-जोरपाटी सडक खण्डमा साना सावरीसाधन रोक्दै थिइन् । उनीजस्तै यो सडकको दुरावस्थाबाट पीडित व्यापारीहरु मिलेर सडक जाम गरेका रहेछन् । सबैले हातमा विभिन्न माग लेखिएका प्लेकार्ड पनि बोकेका थिए ।खड्काले अनलाइनखबरसँग भनिन्, ‘ऋण खोजेर लगानी गरियो तर सडककै कारण सटर भाडा र स्टाफ खर्च तिर्न नसक्ने गरी टाट पल्टियौं । सडक चाँडो कालेपत्रे गराउन आन्दोलनको विकल्पै भएन ।’पटक-पटक ध्यानाकर्षण गराउँदा पनि सरकारले नसुनेका कारण आन्दोलनमा उत्रन परेको स्थानीयबासी तथा व्यापारीहरु बताउँछन् । बौद्ध क्षेत्रका व्यवसायी र स्थानीयबासीको आन्दोलनले बिहीबार दिनभरजस्तै बौद्ध-जोरपाटीसडकखण्ड तनावग्रस्त बन्यो ।आन्दोलनकारीले बिजुलीको पोल ढालेर तथा ह्युम पाइप तेर्स्याएर ठाउँ-ठाउँमा सडक अबरुद्ध बनाएका छन् । सडकमा टायर बालेर प्रधानमन्त्री र भौतिक पूर्वाधारमन्त्रीविरुद्ध नाराबाजी गरेका छन् ।अबरुद्ध सडक खुलाउन खोज्दा आन्दोलनकारी र प्रहरीबीच पटक-पटक घम्साघम्सी भयो । आक्रोशित आन्दोलनकारीले केही सार्वजनिक तथा निजी सवारीसाधन तोडफोड पनि गरेका छन् ।बौद्धका स्थानीयवासी अभिर लामाले सरकारले बौद्धका जनातालाई हेपेका कारण आन्दोलन गर्न बाध्य भएको बताए । ‘धुलोले मर्न लागियो, बाच्न पाउँ सरकार भन्ने हाम्रो माग हो,’ लामाले भने ।बौद्धकै स्थानीयवासी डीएस शेर्पाले चिल्ला गाडीमा हिँड्ने प्रधानमन्त्री र यातायातमन्त्रीलाई बौद्धका जनताको दुःख हेर्न आउन आग्रह गरे । नेता र ठेकदारको मिलोमतोमा जनतालाई चार वर्षदेखि सास्ती थोपरिएको भन्दै उनले रेर्लभन्दा पहिले सडक बनाइदिन आग्रह गरे ।स्थानीयवासी श्याम योञ्जनले बौद्धबासी बाँच्नका लागि आन्दोलनमा उत्रिएको बताए । सडक चाँडै निर्माण होस् भनेर गरिएका रचनात्मक काम सबै असफल भएपछि कडा आन्दोलन गर्नुपरेको उनको भनाइ छ ।दिन तोकेर सडक बन्ने निश्चित नभएसम्म आन्दोलन नरोकिने योञ्जनले बताए । ‘सडकको दुरावस्थाका कारण व्यापार गर्न बौद्ध क्षेत्र आएका धेरै व्यापारी टाट पल्टिएका छन्, हातमुख जोर्नै गाह्रो हुने स्थिति आएको छ,’ योञ्जनले अनलाइनखबरसँग भनेका छन् ।बौद्धकै स्थानीयवासी तथा रेष्टुरेण्ट व्यवसायी डीएस शेर्पाले आफ्नो ब्यापार सडककै कारण चौपट भएको गुनासो गरे । ‘ठूलो लगानीमा व्यवसाय सुरु गरियो तर धुलो र हिलोले ग्राहक आउनै नसक्ने अवस्था छ,’ शेर्पाले भने ।सडककै कारण कर्मचारीलाई तलब खुवाउन र सटर भाडा तिर्न कठिन बनिरहेको उनको दुखेसो थियो । ‘नेता र ठेकदारको मिलोमतोमा जनतालाई चार वर्षदेखि सास्ती दिइएको छ,’ उनले भने, ‘रेलको गफ गर्नेले पहिले यो सडक बनाइदिनुपर्‍यो । होइन भने पद छोड्नु पर्‍यो ।’तीन वर्षदेखि सडक बिस्तार अलपत्र रहेको विषयमा हामीले सो क्षेत्रबाट प्रदेशसभामा निर्वाचित सांसद रामेश्वर फुयाँललाई सोध्यौं ।उनले सडक खाली गरेपछि मात्रै बिस्तारको लागि टेन्डर गर्नुपर्ने पाठ आफूहरुले सिकेको बताए । ‘टेन्डर भईसकेपछि सडक पन्छाउन सुरु गर्दा मुआब्जा माग्दै स्थानीय अदालत गएकाले सडक निमार्णमा अबरोध भएको हो,’ उनले भने ।फुँयालका अनुसार चाबहिल-जोरपाटी-सुन्दरीजल र जोरपटी-साँखु सडकमा बिस्तार क्रममा ७ सयभन्दा धेरै घर तथा सम्पत्तिको मुआब्जा विवाद उब्जिएको छ । समस्या समाधान गर्न सम्बाद पहल गरिएको उनी बताउँछन् । जनताको माग जायज भए पनि सडक जाम घोषणा गर्नु ठीक नभएको उनको भनाइ छ ।चाबहिल चोकदेखि जोरपाटीसम्मको ३.६ किलोमिटरसहित कुल ११.४६ किलोमिटर सडक बिस्तारका लागि २०७२ असोजमा ५ कम्पनीसँग ठेक्का सम्झौता भएको थियो । चाबहिल-जोरपाटी-सुन्दरीजल र जोरपटी-साँखु सडक बिस्तार गर्न ४ खण्डमा टेन्डर भएको छ ।
----------
२६ वैशाख, काठमाडौं । पूर्वप्रधानमन्त्री एवं नेकपाका अध्यक्ष प्रचण्डले ललितपुरको सुनाकोठीमा विहीबार भव्य समारोहवीच पञ्चैबाजाको धूनमा विवाहको ५० औं वर्षगाँठ मनाए । प्रचण्ड दम्पतीले हरियो दूबोको माला लगाएको र छेऊमा पञ्चैबाजा घन्किएको सुन्दा परम्परागत विवाहकै झल्को आउँथ्यो ।प्रचण्ड दम्पत्तिको यो ५० औं वर्षगाँठ विशुद्ध पारिवारिक कार्यक्रम मात्रै हो कि सार्वजनिक चासोको कार्यक्रम हो ? यसबारे सामाजिक सञ्जालमा बहस र टीकाटिप्पणी सुरु भइसकेको छ ।प्रचण्ड र सीता दाहालको पुनर्विवाह हुन लागेको समाचार यसअघि नै केही मिडियामा आइरहेका थिए ।बिहीबार सामाजिक सञ्जालमा नेकपाका कार्यकर्ताहरुले आफ्ना नेताको तस्वीर राखेर शुभकामना दिइरहेका थिए । त्यतिबेलासम्म यो कार्यक्रम नितान्त पारिवारिक एवं व्यक्तिगत जमघट मात्रै होला भन्ने धेरैलाई लागेको थियो ।प्रचण्ड र सीता दाहालको विवाहको ५० वर्षगाँठ यसरी मनाइनुको कारण के हो ? यसबारे प्रचण्ड परिवारको आफ्नै बाध्यात्मक तर्क छ ।विशेष गरी छोरा प्रकाश दाहालको असामयिक निधनपछि आमा सीता दाहाल विक्षिप्त बनेकी छिन् । उनी पुत्र वियोगमा विक्षिप्त मात्रै बनेकी छैनन्, विभिन्न रोगहरुको आक्रमणले निकै नै कमजोर बनेकी छिन् । अमेरिका लगेर उपचार गर्दा पनि उनको शरीर गल्न छाडेको छैन ।यसरी मानसिक एवं शारीरिकरुपमा थकित बनेकी सीताको मन बहलाउनका लागि यस्तो समारोह गर्नुपरेको पारिवारिक स्रोतको भनाइ छ ।बिहीबार कार्यक्रममा प्रचण्डले आफ्नी बिरामी पत्नी र परिवारजनको ईच्छाअनुसार यस्तो कार्यक्रम गरिएको सबैलाई जानकारी दिएका थिए ।प्रचण्ड परिवारको यो तर्कलाई मान्ने हो भने यो समारोहलाई नितान्त व्यक्तिगत र पारिवारिक विषय मान्नुपर्ने हुन्छ । तर, यसलाई व्यक्तिगत र पारिवारिक विषयमात्रै मान्ने पक्षमा सामाजिक सञ्जाल छैन ।देश हाँक्ने नेताले गर्ने सामाजिक व्यवहार आम जनताका लागि उदाहरणीय एवं पदचाप पछ्याउने किसिमका हुनुपर्छ भन्ने कोणबाट पनि बहस छेडिएका छन् । अझ सर्वहारा वर्गको कम्युनिष्ट नेताले त झनै यसरी विवाहको वर्षगाँठ मनाउनु प्रगतिशील संस्कारभित्र पर्दैन र सामन्ती राजा महाराजाले अवलम्वन गर्ने संस्कारजस्तो देखियो भन्ने प्रतिक्रियाहरु पनि आउन थालेका छन् ।प्रचण्ड दम्पत्तिको ‘पुनर्विवाह समारोहमा सहभागी भएर फर्केका संस्कृतिकर्मी एवं नेकपा नेता मणि थापालाई हामीले सोध्यौं- प्रचण्ड र सीताको ५० औं विवाह वर्षगाँठमा सहभागी भएर फर्किँदा कस्तो महसुस भयो ?थापाको प्रतिक्रिया उनकै शब्दमा-
----------
२६ वैशाख, काठमाडौं । चार वर्षदेखि बौद्ध–जोरपाटी सडकखण्ड कालोपत्रे नगरेको भन्दै स्थानीयले सुरु गरेको आन्दोलन रोकिएको छ । बिहीबार दिउँसो युनाइटेड विल्डर्सका ठेकदार सकुन्तलालाल हिराचनसँग ६ बुँदे सहमति भएपछि आन्दोलन रोकिएको हो ।सहमतिको पहिलो बुँदामा टुसाल चोकदेखि बौद्ध गेटसम्मको बाटो आइतबारदेखि कालोपत्रे थाल्ने सहमति भएको छ । पूर्वतयारीका लागि रोल लगाउने, सबवेस सम्बन्धी काम सुरु गर्ने पनि उल्लेख छ ।बौद्ध गेटदेखि जोरपाटीसम्मको बाटोमा कालोपत्रे गर्नुपूर्व गरिने सववेस, वेस, साइट ड्रन निर्माण कार्य शुक्रबारबाटै सुरु गर्ने उल्लेख छ ।प्रदर्शनकारीका तर्फबाट सहमतिमा वडाध्यक्ष दिपेन्द्र लामा, बौद्ध व्यापार संघका अध्यक्ष दिपकप्रसाद चौंलागाईं, स्थानीय तथा व्यवस्था र टुसाल युवा क्लबको प्रतिनिधिको हस्ताक्षर छ । अन्तिम बुँदामा सहमति अनुसार कार्य नभए पुनः आन्दोलन जारी रहने पनि उल्लेख गरिएको छ ।प्रदर्शनका क्रममा दिउँसो प्रहरी र स्थानीयबीच झडप समेत भएको थियो ।
----------
२६ वैशाख, काठमाडौं । ललिता निवासको २९९ रोपनी ३ आना सरकारी जग्गा प्रकरणमा मुछिनेहरुको पर्दाफास हुने क्रम जारी छ । यसैक्रममा भाटभटेनी सुपरमार्केटका सञ्चालक मीनबहादुर गुरुङको पनि यो प्रकरणमा ‘कनेक्सन’ देखिएको छ ।सरकारले ०२१ मंसिर १५ गते क्षतिपूर्ति/मुआब्जा दिएर खरिद गरेको २८४ रोपनी मध्ये ११२ रोपनी ४ आना जग्गा मीनबहादुर गुरुङ, शोभाकान्त ढकाल र रामप्रसाद सुवेदीले मालपोत कार्यालयका हुपेन्द्रमणि केसी र टीका घिमिरेसँगको मिलोमतोमा खरिद गरेको देखिन्छ ।तर, अहिलेसम्म शोभाकान्त ढकाल र रामप्रसाद सुवेदीको चर्चा भए पनि मीनबहादुर गुरुङको संलग्नताबारे खासै चर्चा भएको छैन ।व्यक्तिका नाममा सारिएको बालुवाटारको ११२ मध्ये आधाभन्दा बढी जग्गा गुरुङले लिएका थिए । उनले व्यक्तिगत, संयुक्त, भाटभटेनी सुपरमार्केट र आफन्तका नाममा जग्गा खरिद गरेका थिए । कित्ता नम्बर ७४, १३७, ४१३ का जग्गाहरु गुरुङले आफ्नै नाममा लिएका थिए ।
गुरुङले भाटभटेनी डेभलपर्स प्रालिका नाममा १० कित्ता जग्गा राखेको देखिन्छ । कित्ता नम्बर १०, १२, १४, १७, ५७, ५८, ७९, ८१, ८२ र २८६ को जग्गा अहिले पनि भाटभटेनीको नाममा छ । बाँकी जग्गा छोरो कल्याण लगायतका आफन्तका नाममा राखिएको छ ।०६० चैत २५ गते राज्यले मुआब्जा दिएर अधिग्रहण गरेको जग्गा खरिद गरेपछि शुरु भएको गुरुङको संलग्नता त्यसपछि भने क्रमशः निर्णायक भूमिकामा परिणत हुँदै गएको पूर्वसचिव शारदाप्रसाद त्रिताल आयोगका एक सदस्यले अनलाइनखबरलाई जानकारी दिए ।गैरकानूनी तरिकाले राजकुलो, बाटो, पोखरीको जग्गालाई मोही कायम गर्ने अख्तियार दुरुपयोग अनुसन्धान आयोग, मालपोतमा परेका उजुरी निस्तेज पार्ने काम गुरुङले गरेको समितिका ती सदस्य बताउँछन् ।उनी भन्छन्, ‘प्रधानमन्त्रीनिवास विस्तार गर्ने क्रममा व्यक्तिका नामका जग्गा परे सरकारीबाट सोधभर्ना दिने र राजकुलो–बाटोको जग्गामा समेत मोही कायम गराउने निर्णयमा उहाँको भूमिका देखियो ।’सरकारी जग्गा संरक्षण अभियन्तालाई धम्काउने काममा समेत गुरुङको अग्रसरता देखिएको नाम उल्लेख गर्न नचाहने छानविन समितिका ती सदस्य बताउँछन् । अभियानकर्ताको भनाइ उद्धृध गर्दै उनी भन्छन्, ‘यो जग्गा गयो भने तिमी पनि रहँदैनौं’ भनेर गुरुङ आफैंले धम्काएका रहेछन् ।’
कित्ता नम्बर ८३ को ४३९.११ वर्ग मिटर जग्गा शोभाकान्त ढकाल, रामप्रसाद सुवेदी र गुरुङको नाममा दर्ता गरिएको थियो । बालुवाटार प्रकरणपछि तीनजना व्यापारिक साझेदार समेत भएको गुरुङ निकट एक व्यवसायी बताउँछन् ।उनका अनुसार बालुवाटारको जग्गा प्रकरणमा ढकालले राजनीतिक च्यानल मिलाउने, सुवेदीले कानूनी छिद्र पहिल्याउने र गुरुङले नजराना चढाउने रकम जोहो गर्ने गरेका थिए ।स्रोतका अनुसार गैरआवासीय नेपाली संघ (एनआरएन)लाई पनि बालुवाटार जग्गा प्रकरणमा गुरुङले नै जोडेका थिए । सो जग्गा बिबादित नभइ सरकारले पहिले जफत गरेर फिर्ता गरेको १४ रोपनीमध्येबाट रहेको बिश्वास दिलाएर  सरकारले मुआब्जा दिएर अधिग्रहण गरेको जग्गा किनाएका थिए ।एनआरएनको भवन ०७१ फागुन १५ गते शिलन्यास गरिएको थियो । जबकि एनआरएनले ०७२ जेठ १४ गते मात्रै जग्गा किन्यो । ‘गुरुङकै विश्वासमा घलेले जग्गा नकिनी भवनको शिलन्यास गराएको देखियो’, छानविन समितिका ती सदस्य भन्छन्, ‘एनआरएनले पनि गुरुङ जस्ता कहलिएका ब्यबसायीको सल्लाहलाई आँखा चिम्लेर विश्वास गरे ।’ एनआरएनले जग्गा किनेको रकमको चेक मिनबहादुर गुरूङ र उनकी पत्निलार्इ दिएको जग्गा खरिदका लागि गठित समितिका एक सदस्यले बताए ।स्थायी घर खोटाङ भएका ६० वर्षीय मीनबहादुर गुरुङ ०४१ सालमा नेपाल बैंकमा जागिर गर्थे । जागिरे छँदै श्रीमतीको गहना बेचेर भाटभटेनी कोल्ड स्टोर शुरु गरे । ०५१ सालसम्म पनि उनी जागिरमै थिए ।१२० वर्ग मिटरको एउटा सटरबाट शुरु भएको उनको व्यवसाय अहिले एक लाख वर्ग मिटरमा फैलिएको छ । काठमाडौं, पोखरा, धरान, बुटवल, भरतपुर र बिराटनगरमा गरी १५ वटा ‘आउटलेट’ छन् ।४५ सय जनालाई रोजगारी दिएका गुरुङले दैनिक साढे पाँच करोडको व्यापार गर्दै आएको बताइन्छ । गुरुङकै शब्दमा भन्दा ३५ वर्षमा भाटभटेनीले उल्का (मेट्योरिक) आर्थिक छलाङ मारेको छ ।अविश्वसनीय आर्थिक उन्नतिको प्रमुख हिस्सा भने घरजग्गासँग सम्बन्धित व्यावसाय रहेको गुरुङ निकटस्थहरू बताउँछन् । बालुवाटारको सयौं रोपनी सरकारी जमिन ब्यक्तिका नाममा गराउन आर्थिक लगानी गर्ने, योजना बनाउने र त्यसको लाभ लिनेमा मिनबहादुर नै पहिलो नम्बरमा रहेको ती कारोबारमा संलग्नहरु बताउँछन् ।
ब्यापारिक घरानालाई जग्गा बेच्ने प्रपञ्च मिलाउने पनि मिनबहादुर नै भएको र अधिकांश क्रेताले मिनबहादुरकै बिश्वासमा जग्गा किनेको उनीहरुले अनौपचारिक कुराकानीमा स्वीकारेका छन् ।

----------
२७ वैशाख, चितवन । इलाका प्रहरी कार्यालय रत्ननगरको हिरासतमा रहेका एक युवक गम्भीर घाइते भएपछि स्थिति तनावग्रस्त बनेको छ ।कालिका नगरपालिका–१ सूर्यपुरका २४ वर्षीय समिर घिसिङ बिहीबार साँझ हिरासतभित्रको शौचालयमा आफैँले लगाएको सर्ट (कमिज) मा झुण्डिएको अवस्थामा फेला परेको प्रहरीले जनाएको छ ।उक्त घटनापछि गम्भीर घाइते भएका घिसिङलाई उपचारका लागि भरतपुर अस्पताल ल्याइएको छ । घाइतेको पुरानो मेडिकल कलेजमा भेन्टिलेटरमा उपचार भइरहेको प्रहरीले जनाएको छ ।घिसिङको मृत्यु भएको भन्दै उनका आफन्त र स्थानीयवासीले कार्यालयमा तोडफोड गर्नुका साथै केहीबेर पूर्वपश्चिम राजमार्ग अवरुद्ध गरेका थिए । सो क्रममा प्रहरीले पाँच–सात राउण्ड हवाई फायर गर्नुका साथै अश्रुग्यास प्रहार गरेको जिल्ला प्रहरी कार्यालय चितवनका प्रवक्ता प्रहरी नायब उपरीक्षक दुर्गाराज रेग्मीले जानकारी दिए ।प्रहरीले बल प्रयोग गरी राजमार्ग सञ्चालनमा ल्याएको छ । तोडफोडमा संलग्न रहेको आरोपमा प्रहरीले १५ भन्दा बढीलाई नियन्त्रणमा लिएको छ ।घिसिङ वैशाख २५ गते चोरी अभियोगमा पक्राउ परेका थिए ।
----------
२६ वैशाख, जनकपुरधाम । दुई वर्ष पुरानो कहाली लाग्दो दिन भुल्न नपाउँदै धनुषाको मिथिला नगरपालिका ६ ढल्केवरस्थित साह परिवारमाथि अर्को वजपात आइलागेको छ ।अढाई वर्षे बालकको हत्या भएपछि परिवारका सदस्यहरुले आफूलाई सम्हाल्न सकेका छैनन् ।अनलाइनबखरको टोली बिहीबार बिहान घर पुगेपछि महिलाहरुको रुवाईप्रष्ट सुनिन्थ्यो । बालककी हजूरआमा ‘हमर पोता कहाँ ?’ अर्थात् ‘मेरो नाति खोई ?’ भन्दै रोइरहेकी थिइन् । आर्यनकी आमा रेणु आँगनमा टोलाइरहेकी थिइन् । हजुरबुवा पिताम्बर एउटा कोठामा निःशब्द बसिरहेका थिए ।घरमा चुल्हो बलेको छैन ।आफन्त तथा गाउँले आउने र सम्झाउने गरिरहेका छन् तर, परिवारका सदस्यहरु आफूलाई सम्हाल्न सकेका छैनन् ।आर्यनका पिता शम्भु वैदेशिक रोजगारीका क्रममा मलेसियामा छन् । माइलो काका जयकुमार भतिजाको हत्या भएको सुन्नेवित्तिकै बुधबार राति घर फर्केका छन् । ‘दाइपनि छुट्टी मिलाइरहनुभएको छ । दुई चार दिनभित्रै घर आउनुहुन्छ’ जयकुमारले भने ।दुई दाजुभाई मलेसियामा रोजगारी गर्दै आएका छन् । कान्छो भाइ संजयसहित उनका माता, पिता, मृतक बालकसहित उनकी आमा र दुई दिदी घरमा थिए ।‘मेरो आमाबुवा एउटा विवाह घरमा गएको थियो, म खरभुजा ल्याउन कमला नदी गएको थिएँ’ सञ्जय भन्छन्, ‘त्यस दिन घरका सबै महिला घरमै थिइन् । आर्यन एक्लै घर अगाडिको दरबाजामा खेलिरहेका थिए । एक्कासी वेपत्ता भयो ।’आमा रेणुका अनुसार आफूसँग दाल, भात मागेर खाएका आर्यन घर अगाडि खेलिरहेका थिए । सोमबार साँझ ५ बजेदेखि उनी एकाएक वेपत्ता भएका थिए ।परिवारका सदस्यहरुले चारैतिर खोजे पनि उनी फेला परेनन् । धामीले मानिस हराएको सूचना दिन्छ भन्ने सुनेर आर्यनका हजुरबुवा पिताम्बर सोमबार राति नै सर्लाहीको हरिवन पुगे । मृतकका काका सञ्जयले भन्छन् ‘धामीले घरदेखि उत्तरतिर आर्यन छ भनेपछि रातारात गएर खोज्नुभयो तर, फेला परेनन् ।’भोलिपल्ट विहान आर्यनको शव बारीमा फेला पर्‍यो । अघिल्लो रात त्यहाँ खोज्दा केही भेटिएको थिएन । भोलिपल्ट पछाडिबाट घाँटी काटिएको अवस्थामा शव भेटियो ।र, बिहान उनको शव फेला पर्‍यो । आर्यन परिवारका सदस्यहरुमाझ प्रिय थिए । घरमा सबै खुसी थिए । आर्यनकी जेठी दिदी अर्चनाले भनिन्, ‘त्यो खुशी लुटियो ।’साह परिवारमाथि दुई वर्ष पहिले अर्को आपत परेको थियो । परिवारका एक महिला सदस्यको बलात्कार प्रयास भएको थियो तर, प्रतिवाद मात्र भएन, अपराधी जेल गए ।तर, त्यही कारण अहिले दुधे बालकको हत्या भएको आशंका गर्छन् परिवारका सदस्यहरु । बलात्कारको प्रयास गर्ने किशोरलाई सजाय सुनाएर सुधार केन्द्रमा पठाइएकाले उनकै परिवारले आर्यनको बालकको हत्या गरेको हुन सक्ने आशंका छ ।‘गाउँमा कसैसँग कुनै रिसइबी छैन’ मृतक बालकका कान्छो काका सञ्जय साहले भने, ‘त्यही बलात्कारीका पिता र दाइले खुल्लेआम धम्की दिँदै आएका थिए ।’‘तिमीहरुले मेरो छोरालाई जेल पठायौं, तिम्रो परिवारका मान्छेलाई पनि देखाइदिन्छौं’ भन्दै हप्तामा दुईदेखि तीन पटकसम्म धम्की दिन्थे’ सञ्जयले भने, ‘यसबारे हामीले वडा सदस्य सिताराम महतोलाई पनि जानकारी गराएका थियौं ।’दुई बर्षअघि गाउँकै दिनेश भनिने शिवकुमार महतोका छोरा रञ्जीतले जर्वजस्ती करणीको प्रयास गरेका रहेछन् । अभियोग प्रमाणित भएपनि १५ बर्षको भएका कारण रञ्जितलाई सुधार केन्द्रमा राखिएको छ । त्यही रिसइबीका कारण रञ्जितका पिता दिनेश र दाइ प्रदीपले धम्क्याउँदै आएको संजयले सुनाए ।मृतक बालककी आमा रेणुदेवीले आर्यन ८ महिनाको हुँदा उनीहरुले पालेका कुकुर खोलेर आफूलाई टोक्न लगाएको बताइन् । धम्की पनि दिइरहन्थे, उनले भनिन् ।प्रहरीले मृतक परिवारले आशंका गरेको व्यक्तिलाई नियन्त्रणमा लिएको छ । दिनेश र प्रदीपसहित तीन जनालाई नियन्त्रणमा लिएर प्रहरीले अनुसन्धान थालेको छ ।जिल्ला प्रहरी प्रमुख एसपी शेखर खनालले भने, ‘उनीहरुको संलग्नता हुन पनि सक्छ, नहुन पनि सक्छ । हामी घट्नाको सुक्ष्म तरिकाले अनुसन्धान गरिरहेका छौं ।’
----------
यो बर्षको मिस नेपाल वर्ल्डको उपाधि अनुष्का श्रेष्ठले जितेकी छिन् । मिस नेपालको अन्तिम प्रतिस्पर्धामा सहभागी २४ प्रतिस्पर्धीलाई उछिन्दै अनुष्काले मिस वल्र्डको उपाधि जितेकी हुन् । कार्यक्रमका मुख्य निर्णायक इला शर्माले सोधेको ‘हामीले अधिकार भन्दा कर्तव्यलाई ध्यान दियौं भने यो संसार राम्रो बन्न सक्छ होला, तपाई यसमा के भन्नुहुन्छ ? भन्ने प्रश्नको उत्कृष्ट जवाफ दिदै अनुष्काले उपाधि जितेकी हुन् ।यस्तै, यो बर्षको ‘मिस नेपाल यूनिभर्स’को उपाधि प्रदिप्ता अधिकारीको पोल्टामा गएको छ । ‘मिस नेपाल अर्थ’को उपाधि रिया बस्नेतको पोल्टामा जादा ‘मिस नेपाल इन्टरनेशनल’को उपाधि मिरा कक्षपतिले जितिन् । मिस नेपाल सुपर नेशनलको उपाधि भने रोज लामाले जितिन् । यो बर्षको ‘मिस नेपाल’मा सहभागी २५ जनाबाट सेमिफाइनलमा १४ जना र फाइनलमा ७ जनाले प्रतिस्पर्धा गरेका थिए । अन्तिम ७ मा अनुष्का श्रेष्ठ, रक्षा उप्रेती, रोज लामा, प्रदिप्ता अधिकारी, सोफिया भुजेल, रिया बस्नेत र मिरा कक्षपति पुगेका थिए ।

नेपालकै सबैभन्दा ठूलो सौन्दर्य प्रतियोगीता मानिने ‘मिस नेपाल’को यो श्रृङ्खलामा अश्मी श्रेष्ठ, सन्नी रौनियार प्रधान, ओम बहादुर भन्डारी, तुविजा अग्रवाल, राजिव शाह, नवराज सिलवाल, विदुषी राना, पवन बहादुर पाण्डे, सुनिता लिम्बु खरेल र अनुप विक्रम शाही थिए ।यसपटकको ‘मिस नेपाल’को आयोजना किर्तिपुरमा रहेको ‘लेब्रोटरी स्कुलको घाँसे मैदानमा आयोजना गरिएको थियो । यसपटक दर्शकलाई समेत टिकट किनेर कार्यक्रम हेर्ने मौका आयोजकले दिएको थियो ।
कार्यक्रममा गायक दिपक बज्रचार्यले ‘मनमगन’ बोलको गीत प्रस्तुत गरे भने रचना गुरुङले अंग्रेजी गीत गाएकी थिइन् ।‘मिस नेपाल’ आयोजनाको २५ औं बर्ष पुगेको अवसरमा यसपटक पूर्व मिस नेपालहरुलाई समेत सुरुवातमै स्टेजमा निमन्त्रणा गरिएको थियो । ‘मिस नेपाल २०१९’को अन्य विभिन्न टाइटलका विजेताहरुको नाम यसप्रकार छः    १. मिस फ्रेन्डसिपः न्यान्सी बोगटी२. मिस ब्यूटिफूल हेयरः मिरा कक्षपति३. मिस ग्ल्यामरः रोज लामा४. मिस फोटोजेनिकः रोज लामा५. मिस इन्टिलेक्चुअलः अनुष्का श्रेष्ठ६. मिस न्याचुरल स्किनः जेनी महर्जन७. मिस एथेलेटिक्सः प्रदिप्ता अधिकारी८. मिस कन्फिडेन्टः निशा पाठक९. मिस पपलुर च्वाइसः रिया बस्नेत१०. मिस ट्यालेन्टः प्रदिप्ता अधिकारी११. मिस फ्यासिनोः अनुष्का श्रेष्ठ१२. ब्यूटी विथ दि प्रपोजः निकिता कर्माचार्य  
----------
२७ वैशाख, काठमाडौं । अमेरिकाले उत्तर कोरियाको एक मालबाहक समुद्री कार्गो जहाज नियन्त्रणमा लिएको छ । अन्तर्राष्ट्रिय नियम उल्लंघनको आरोपमा अमेरिकाले कोइला बोक्न प्रयोग गरिँदै आएको वाइज अनेष्ट नाम दिइएको उत्तर कोरियाली समुद्री जहाज नियन्त्रणमा लिएको हो ।अमेरिकी न्याय विभागले उत्तर कोरियाको समुद्री जहाजले अन्तर्राष्ट्रिय प्रतिबन्धको उल्लंघन गरेकाले नियन्त्रणमा लिनुपरेको बताएको छ ।संयुक्त राष्ट्रसंघले कोइला निर्यात गर्न उत्तर कोरियालाई प्रतिबन्ध लगाएको छ । प्रतिबन्धका बाबजुद उत्तर कोरियाले कोइला निर्यातको प्रयास गरेकाले नियन्त्रणमा लिएको अमेरिकी भनाइ छ ।उत्तर कोरियाको कोइलाको बजार चीनलगायतका देश हुन् । जहाँ कोइला बिक्री गरेर उत्तर कोरियाले परमाणु कार्यक्रममा लगानी गर्ने गरेको दाबी अमेरिका तथा संयुक्त राष्ट्र संघको छ ।यसअघि सन् २०१८ मा पनि उत्तर कोरियाको यो जहाज इन्डोनेसियामा नियन्त्रणमा लिइएको थियो । बीबीसीका अनुसार, यो जहाज कोइला तथा ठूला मेसिनरी उपकरण बोक्नमा प्रयोग हुँदै आएको थियो ।उत्तर कोरियाले भने अहिलेसम्म यसबारे कुनै प्रतिक्रिया जनाएको छैन ।परमाणु निःशस्त्रीकरणलाई लिएर अमेरिका–उत्तर कोरियाबीच शिखरवार्ता भएका छन् । गत फेव्रुअरीमा मात्रै पनि उत्तर कोरियाली नेता किम जोङ ऊन र अमेरिकी राष्ट्रपति डोनाल्ड ट्रम्पबीच भेटवार्ता भएको थियो । यद्यपि, वार्ता विना कुनै सहमति टुंगिएको थियो ।शिखर वार्तामा ठोस सहमति नभए पनि प्रयास भइरहेका छन् । परमाणु कार्यक्रमसम्बन्धी अवरुद्ध वार्तालाई अगाडि बढाउन अहिले पनि अमेरिकी उच्च दूत दक्षिण कोरियाको सोलमा छन् ।  तर, यहीबीच अमेरिकाले उत्तर कोरियाको समुद्री जहाज नियन्त्रण लिएपछि सम्बन्ध थप चिसिने अनुमान गरिएको छ ।
----------
२७ वैशाख, काठमाडौं । ब्राजिलका पूर्व राष्ट्रपति मिसेल टेमेअरले आत्मसमर्पण गरेका छन् । अदालतले भ्रष्टाचार गरेको फैसला गरेलगत्तै टेमेअरले प्रहरीसमक्ष आत्मसमर्पण गरेका हुन् ।टेमेअरमाथि भ्रष्टाचार तथा आपराधिक समूहको नेतृत्व गरेकोलगायत ६ वटा गम्भीर अभियोग अदालतमा दर्ता भएको थियो । यही अभियोगमा उनी गत मार्चमा पक्राउ परेका थिए । पक्राउपछि जारी बन्दी प्रत्यक्षीकरण रिटबाट उनी हिरासत मुक्त भएका थिए । तर बुधबार पुनः उनीमाथि लागेको अभियोगको फैसला गर्दै एक अदालतले जेल चलान गर्ने आदेश दिएको छ । अदालतको आदेशसँगै त्यसको सम्मान गर्दै उनले प्रहरीसमक्ष आत्मसमर्पण गरेका हुन् ।यद्यपि, पूर्वराष्ट्रपतिले आफूमाथि लागेका अभियोग इन्कार गरेका छन् । उनले अदालतको आदेशलाई पनि खेदजनक भएको प्रतिक्रिया दिए । उनले आफूमाथि अन्याय भएकाले न्यायका लागि माथिल्लो अदालत जाने बताएका छन् ।
ब्राजिलको राष्ट्रपतिका रुपमा उनको कार्यकाल गत वर्ष मात्रै सकिएको थियो ।आत्मसमर्पणपछि उनलाई साओ पाउलोस्थित संघीय प्रहरीको हिरासतमा राखिएको अन्तर्राष्ट्रिय सञ्चार माध्यमहरुले जनाएका छन् ।
----------
२७ वैशाख, बुटवल । ‘सुन साइली, परदेशबाट म आउँंला, चालीस कटेसी रमाउँला…!गायक हेमन्त रानाले गाएको यो चर्चित गीतले भन्न खोजेजस्तै कपिलवस्तु बीरपुरका कृष्ण भुसाल पनि १५ वर्ष लामो वैदेशिक रोजगारी त्यागेर परिवारसँगै रमाउने मीठो सपना देख्दै घर फर्के । तर, घरमा उनले सोचेजस्तो रमाउने वातावरण भित्रभित्रै बिग्रिसकेको थियो ।कृष्णले विदेशमा पसीना बगाएर मासिक ८० देखि एक लाख २० हजारसम्म कमाउँथे । सबै जोड्दा १५ वर्षमा झण्डै ५० लाख रुपैयाँ कमाए । यो पैसाले बुद्धभूमि नगरपालिका १ वीरपुरमा एकतले पक्की घर बनाए । गोरुसिंगे हाइवेमै ०६८ सालमा १० लाख मूल्यमा ८ धुर घडेरी श्रीमतीका नाममा किन्न रकम पठाए । १२ लाखमा एउटा टिप्पर खरिद गर्न पनि रकम दिए । किराना पसल पनि सञ्चालन गर्न दिए ।भुसालले श्रीमतीमाथि पूरै विश्वास गरे । नगर्ने कुरा पनि भएन । कमाएको पैसा खुरुखुरु पठाए । विदेशमा लामो समय दुःख गरेर बाँकी जीवन सुखसयलका साथ जीवन बिताउने गरी घर फर्केका ४३ वर्षीय कृष्ण अहिले घरवारविहीन र शरणार्थीजस्तै जीवन बिताउँदैछन् ।कृष्णसँग ३४ वर्षिया श्रीमती लक्ष्मी टाढिएकी मात्र छैनन् उल्टै उनैबाट मुद्दा खेपेर अदालतमा तारेख धाउन विवश छन् । एक छोरा र एक छोरी पनि पराई जस्ता बनेका छन् ।सोझो स्वभावका कृष्ण अहिले आफन्तकोमा खाने र घरबाहिरै रात बिताउन वाध्य छन् । उनीमाथि श्रीमतीको भनाइमा लागेर आफ्नै छोराले ज्यान मार्ने धम्की दिएका छन् । श्रीमतीका पुरुष साथीहरुबाट पनि धम्की आउने गरेको कृष्ण बताउँछन् ।अर्घाखाँची गोखुंगामा जन्मे÷हुर्केका कृष्णको परिवार ०३९ सालमा कपिलवस्तुको वीरपुरमा झरेको थियो । सामान्य आर्थिक अवस्थाका उनले ०५७ सालमा वीरपुरकै लक्ष्मीसँग मागी विवाह गरेका थिए ।उनी ०७३ सालसम्म साउदी अरबमा गाडी ड्राइभरको जागिर गरेर ३ वर्षअघि घर फर्के । यद्यपि कहिले वर्ष दिनमा त कहिले दुई वर्षमा उनी फर आउने जाने गरिरहन्थे । जब कृष्ण परिवारसँगै रमाउँदै बांकी जीवन बिताउने सपना साँचेर सधैका लागि घर फर्के, उनको यो मीठो सपनामा उनकै श्रीमतीले चीसो पानी खन्याइदिइन् ।१५ वर्षसम्म श्रीमानले कमाएर पठाएको पैसामा रमाएकी लक्ष्मीलाई कृष्ण विदेश नजाने गरी घर बस्न आएको भित्री मनदेखि मन परेको थिएन । घर फर्केको डेढ वर्ष नबित्दै लक्ष्मीले कृष्णलाई फेरि विदेश पठाउन बल गरिन् । तर, उनले मानेनन् । विदेश जान नमानेकै कारण लक्ष्मीले कृष्णविरुद्ध जिल्ला अदालत कपिलवस्तुमा गत असार २९ गते मानाचामल, अंश र घरेलु हिंसाको मुद्दा हालेर आफूलाई उल्टो दुःख दिएको कृष्ण बताउँछन् ।‘मैले कमाएको सम्पत्ति पनि हडप्ने र मबाट अलग हुने उपायस्वरुप मुद्दा हालियो’ कृष्णले दुखेसो पोख्दै भने, ‘श्रीमती र छोराछोरीका लागि खाडीमा यत्रो दुःखकष्ट गरेें, कमाएको सबै पैसा आँखा चिम्लेर विश्वास गरेर दिएँ अहिले यो नियति भोग्नुपर्‍यो ।’कृष्णले पठाएको रकमले लक्ष्मीले टिप्पर किनिन् । ज्योतिषीलाई हेराउँदा आफूलाई फलाम अशुभ हुन्छ भनेकाले प्रमोद पोखरेलका नाममा टिप्पर किनेको उनले कृष्णलाई बताउँदै आएकी थिइन् । अहिले कृष्ण बाँकी जीवन कसरी बिताउने भन्ने पिरलोमा छन् । ‘घर छ तर छोराले पनि आमाकै पक्षमा लागेर धम्की दिन्छ, डरले घरमा बस्ने अवस्था छैन, कहिले कसकोमा, कहिले कसकोमा बस्दै आएको छु,’ कृष्ण भन्छन्, ‘कमाएर पठाएको हिसाब गर्दा झण्डै ३० लाख रुपैयाँं हिनामिना भएको छ, तर उल्टै ८ लाख ऋण देखाइएको छ ।’कृष्णसँग सम्बन्धविच्छेद गरेकी लक्ष्मी भुसालले भने श्रीमानले मदिरा सेवन गरेर कुटपिट गर्ने गरेकाले हिंसा सहन नसकेर डिभोर्स मागेको बताइकी छिन् ।स्थानीय अगुवा महिला चुराकुमारी थापा भने कृष्ण भुसाल निकै सोझो स्वभावको भएको र उनले घरेलु हिंसा गरेको कसैलाई थाहा नभएको बताउँछिन् ।थापा भन्छिन् ‘यो सबै कृष्णको सोझोपनको फाइदा उठाइएको हो । लामो समय विदेश बस्दाको परिणाम पनि हो ।’
----------
२७ वैशाख, काठमाडौं । बुधबार संसदको अर्थसमिति बैठक चलिरहेका बेला अर्थमन्त्री युवराज खतिवडाले पूर्वअर्थमन्त्री ज्ञानेन्द्रबहादुर कार्कीलाई जीडीपी त थाहा होला नि ? भनेर प्रश्न गरे । जीडीपी अर्थात कुल ग्राहस्थ उत्पादन पूर्वअर्थमन्त्री कार्कीलाई थाहा नै नहुने कुरै भएन ।सरकारले पछिल्लो केही वर्षदेखि आर्थिक वृद्धिदरको विषयलाई राम्रैसँग उठान गर्ने गरेको छ । प्रधानमन्त्री केपी शर्मा ओली नेतृत्वको वर्तमान सरकारले उच्च अंकको आर्थिक वृद्धिदरको नारा घन्काउन थालेको छ ।राष्ट्रिय योजना आयोग यतिबेला दीर्घकालीन सोच सहितको १५ औं पञ्चवर्षीया योजनालाई अन्तिम रुप दिने गर्ने चरणमा छ । आयोगले तयार पारेको १५ औँ पञ्चवर्षीय योजनामा १०.१ प्रतिशतको आर्थिक वृद्धि हासिल गर्ने लक्ष्य निर्धारण गरेको छ ।दीर्घकालीन (२५ वर्षे) सोचसहित तयार गरेको १५औँ योजनाको मस्यौदामा आयोगले दुई अंकको आर्थिक वृद्धि हासिल गर्ने उल्लेख गरेको छ । आयोगको लक्ष्यलाई अर्थशास्त्रीहरुले महत्वाकांक्षा बढी भएको विश्लेषण गरिसकेका छन् ।चालु आर्थिक वर्ष ०७५/७६ मा मुलुकको आर्थिक वृद्धिदर (ग्रोथ रेट) ६.८१ प्रतिशतले बढ्ने केन्द्रीय तथ्यांक विभागले अनुमान गरेको छ । गत आर्थिक वर्षमा यस्तो वृद्धिदर ६.२९ प्रतिशतले बढेको थियो ।आर्थिक वर्ष २०७४/७५ मा ३० खर्ब ७ अर्ब रुपैयाँ रहेको अर्थतन्त्र (जीडीपी) को आकार यस वर्ष ६.८१ प्रतिशतले बढ्दा नेपालको अर्थतन्त्रको आकार ३४ खर्ब ६४ अर्ब पुग्नेछ ।पछिल्ला केहि वर्षदेखि निरन्तर जीडीपीको आकार बढ्दै आएको छ । यस अघिका वर्षहरु २०७३/७४ ७.९१ प्रतिशत भएको थियो । यसैगरी २०७४÷७५ मा आइपुग्दा ६.२९ प्रतिशतले बढेकोमा चालु आर्थिक वर्षमा ६.८१ पुग्ने अनुमान गरिएको छ ।आगामी आर्थिक वर्ष २०७६/७७ र २०७७/७८ मा पनि मुलुकको आर्थिक वृद्धिदर ६ प्रतिशत भन्दा माथि हुने अनुमान अन्तर्राष्ट्रिय मुद्रा कोष (आइएमएफ) ले गरेको छ । विगतका केही वर्षहरुको आर्थिक वृद्धिदर चार्टमा प्रस्तुत गरिएको छ ।मुलुकको कुल आन्तरिक उत्पादन नै जीडीपी अर्थात कुल ग्राहस्थ उत्पादन हो । मुलुकमा उत्पादन हुने वस्तुहरुको उत्पादन भने जीडीपीको आकार बढ्ने र उत्पादन घटे जीडीपीको आकार घट्ने हुन्छ ।नेपाल कृषि प्रधान देश हो । हुन त आयातमूखी अर्थतन्त्र मुलुकमा छ । धेरैजसो नेपालीले खाद्यान्न विदेशी मुलुकबाट किनेरै खानुपर्ने बाध्यता छ । जीडीपीमा बाहिरबाट आएको विषय जोडिँदैन । जति आफ्नो देशमा उत्पादन हुन्छ, त्यो नै जीडीपी हो ।कृषिजन्य उत्पादन, गैर कृषि जन्य उत्पादनहरुले नै हाम्रो जीडीपी नापिन्छ । जीडीपी भनेको राष्ट्रको आर्थिक उत्पादनको मापन भनेर बुझ्छौं, जसले त्यो गणनालाई एउटै मौद्रिक मूल्यका रूपमा प्रस्तुत गर्छ ।यति भनेपछि पछि, मुलुकको आन्तरिक उत्पादनमा के के परे त ? जीडीपी बढाउने वा घटाउने तत्व केके हुन् त भन्ने प्रश्न उब्जिन्छ ।जीडीपीमा योगदान दिने धेरै तत्वहरु छन् । जसमध्येको प्रमुख भनेको धान हो । हाम्रो अर्थतन्त्रमा धानको योगदान महत्वपूर्ण मानिन्छ । यही कारणले पनि नेपालको अर्थतन्त्र आकासे पानीको भरमा छ भन्ने चलन छ । पानी राम्ररी पर्दा धानको उत्पादन वृद्धि हुने र त्यसको प्रधाव जीडीपीमा देखिने हुन्छ । गत आर्थिक वर्षमा कृषि मध्येमा धानको योगदान २०.७५ प्रतिशत रहेको थियो ।यसैगरी तरकारी, मकै, दलहन, मत्स्यपालन, खानी तथा उत्खनन, उद्योग, विद्युत्, ग्यास तथा पानी, थोक तथा खुद्रा व्यापार, होटल तथा रेष्टुरेन्ट, यातायात, सञ्चार तथा भण्डारण, शिक्षा, स्वास्थ्य लगायतको योगदान मुलुकको जीडीपीमा देखिन्छ ।

----------
२७ वैशाख, बझाङ । विगत वर्षजस्तै यस वर्ष पनि यार्सा सङ्कलन गर्न लेकतिर जानेको लर्को लागेको छ । सुर्मा, काँडा, मष्टा, छविस पाथीभेरा गाउँपालिका र बुङ्गल नगरपालिकाका स्थानीयवासी अहिले तीन महिनाका लागि लेकतिर यार्सागुम्बा सङ्कलन गर्न जान थालेका छन् ।तीन महीना यार्सा सङ्कलन गरेर झण्डै एक वर्ष खान पुग्ने भएपछि स्थानीयवासी सपरिवारसहित यार्सा सङ्कलन गर्न लेकतिर जाने गरेको स्थानीय उमेश बोहराले बताए । यहाँका धेरैजसो स्थानीयवासीले यार्सा सङ्कलनबाटै सदरमुकाम चैनपुर, धनगढी (कैलाली), महेन्द्रनगर (कञ्चनपुर), काठमाडौँसम्म घर तथा जग्गा खरीद गरिसकेका छन् ।अहिले लेकमा हिउँ भएको भए पनि तल्लो भेगतिर यार्सा पाइन थालेपछि लेकतिर जान थालेका हुन् । वैशाखको पहिलो साताबाट लेकतिर जाने गरेका यहाँका स्थानीयवासी असारको अन्तिमतिर मात्र घर फर्किन थाल्छन् । सुर्मा, साइपाल गाउँपालिकाका स्थानीयवासी अहिलेको ‘सिजन’मा घरमा ताला लगाएर यार्सा सङ्कलन गर्न जाने गरेको गाउँपालिकाका प्रेमबहादुर बोहराले बताए ।यहाँ पाखो जमीन भएका कारण उब्जनी नहुने र तीन महीना यार्सा सङ्कलन गरेर वर्षभरिका लागि परिवारको लालनपालन गर्ने गरेको उनले बताए ।सुत्केरी महिला, हिँडडुल गर्न नसक्ने वृद्धवृद्धा र स–साना हिँडडुल गर्न नसक्ने बालबालिकाबाहेक सबै अहिलेको सिजनमा यार्सा सङ्कलनका लागि लेकतिर लागेको स्थानीय कलकबहादुर बोहराले बताए । गाउँ नै शून्य बनाएर अहिले यहाँका स्थानीय यार्सा सङ्कलनका लागि लेकतिर गएको बोहराले बताए । विगतका वर्षहरुभन्दा क्रमिकरूपमा यार्साको उत्पादन घट्दै गएको उनको भनाइ छ ।सरकारले कुनै पनि पढ्ने उमेरका बालबालिका आधारभूत शिक्षाबाट वञ्चित हुन नपरोस् भनेर देशव्यापी भर्ना अभियान चलाइरहेकै बेला बझाङ जिल्लाका धेरैजसो सरकारी विद्यालय तीन महीनाका लागि बन्द भएका छन् । विद्यालयमा पढ्ने उमेरका सबै विद्यार्थी र अभिभावकसमेत यार्सागुम्बा टिप्न लेकतिर लागेपछि यहाँका विद्यालय असार मसान्तसम्मका लागि बन्द भएका हुन् । जिल्लाका साइपाल, सुर्मा गाउँपालिकाका सबै विद्यालय बन्द भएका छन् भने तल्कोट गाउँपालिका, बुङ्गल नगरपालिकाका केही विद्यालयसमेत बन्द भएका छन् । अझै केही विद्यालय यसै महीनाको अन्तसम्ममा बन्द हुनसक्ने साइपाल गाउँपालिकाका स्थानीयवासी वसन्त बोहराले बताए । चैतको वार्षिक परीक्षा सकिएदेखि नै विद्यालय बन्द भएको उनले बताए ।यस क्षेत्रका बासिन्दाको आयस्रोतको प्रमुख माध्यम यार्सागुम्बा रहेकाले पनि यस मौसममा सात/आठ वर्षका बालकदेखि ७० वर्षका वृद्ध पनि यार्सागुम्बा टिप्न लेकतिर चढ्ने गरेका छन् । विद्यालय बन्द भएपछि विद्यार्थीसँगै केही शिक्षक शिक्षिका पनि यार्सागुम्बा टिप्नका लागि पाटनतिरै उक्लिएका छन् ।चैतको अन्तिम साताबाट यार्सागुम्बा सङ्कलन शुरु गरी असारमसान्तसम्म टिप्ने क्रम जारी हुनाले तीन महीना विद्यालय पूर्णरूपमा बन्द हुने गरेका साइपाल गाउँपालिकाका एक शिक्षक उज्ज्वल बोहराले बताए । उनले भने, ‘विद्यार्थी सबै यार्सा टिप्न जाने भएकाले अभिभावकको सहमतिमै विद्यालय बन्द गर्ने गरिएको छ’, एकै पटक साउनमा विद्यालय खुल्ने र केही विद्यार्थीले भर्नाको काम पनि त्यतिबेला नै गर्ने गरेको उनको भनाइ छ ।दुर्गम हिमाली क्षेत्रका विद्यालय वर्षामा तीन महिना यार्सा सङ्कलनको समयमा र हिउँदमा मङ्सिरदेखि फागुनसम्म जाडोका कारण बन्द हुने गरेका छन् । यसैगरी दशैँ, तिहार र अन्य विदामा समेत विद्यालय बन्द हुने हुनाले यस क्षेत्रका विद्यालयमा वर्षमा चार महीना पनि राम्रोसँग पढाइ नहुने गरेको विद्यार्थी बताउँछन् । नियमित पढाइ नहुँदा यस क्षेत्रका बालबालिकाको शैक्षिक गुणस्तर र सिकाइ उपलब्धि न्यून हुने गरेको छ ।समुद्री सतहदेखि चार हजार मिटरभन्दा बढी उचाइमा पाइने यार्सागुम्बा टिप्नका लागि अहिले यस जिल्लामा छिमेकी जिल्ला बाजुरा, बैतडी, हुम्ला, दार्चुला र अछामबाट मानिस ओइरिने क्रम शुरु भइसकेको छ भने यार्सागुम्बा टिप्न र व्यापार गर्नका लागि सुर्खेत, रुकुम, रोल्पा, काठमाडौँ, भारत र चीनको तिब्बतबाट एक सिजनमा २० देखि ४० हजार मानिस यहाँ आउने गरेका छन् । धेरै उचाइमा गएर काम गर्नुपर्ने र पालमुनिको बास हुने हुनाले अधिकांश बालबालिका र वृद्धहरु चिसोका कारण बिरामी हुने गर्दछन् भने कतिपयले ज्यानैसमेत गुमाउने गरेका छन् ।
----------
२६ वैशाख, काठमाडौं । पूर्वप्रधानमन्त्री पुष्पकमल दाहाल प्रचण्ड र सीता दाहालले सहकार्यको ५० औं वर्षगाँठ मनाएका छन् ।गत वर्ष छोराप्रकाशको निधनपछि विक्षिप्त बनेकी पत्नी सीताको मुहारमा खुसी ल्याउन प्रचण्डले सहकार्यको ५० औं वर्षगाँठ मनाएका हुन् । खुमलाटारस्थित प्रचण्ड निवासमा आयोजित कार्यक्रममा उपराष्ट्रपति नन्दबहादुर पुनका साथै मन्त्रीहरु, सांसद, नेकपाका नेतालगायतको बाक्लो उपस्थिति थियो ।सहकार्यको ५० औं वर्ष नाम दिइएको कार्यक्रममा प्रचण्ड र सीता दुलाह दुहली झैं सजिएका थिए । तर, शारीरिक रुपमा सीता निकै अशक्त देखिएकी थिइन् ।ललितपुरको सुनाकोठीमा विहीबार अपरान्ह प्रचण्ड र सीता दाहाल बेहुला-बेहुलीजस्तै बनेर सोफामा बसेका थिए । छेउमा साडीमा सजिएर दुई छोरीहरु बसेका थिए । सीता र प्रचण्डले जग्गेमा बेहुला-बेहुलीले जस्तै एक अर्कालाई माला लगाइदिएका थिए ।छेउमा समारोहमा रातो लुगामा सजिएका महिलाले नरसिंगा, दमाहा लगायतका पञ्चेबाजा धन्काएका थिए । केहीबेर सामान्य भाषण-भुषण पनि चलेको थियो । सहभागीहरुलाई केक काटेर खुवाइएको थियो । सामान्य खानपिनको व्यवस्था पनि थियो ।समारोहमा जो मानिसहरु उपस्थित थिए, त्यो उल्लेखनीय थियो । पुनर्विवाह समारोहमा राष्ट्रपति विद्यादेवी भण्डारी जाने चर्चा चले पनि साँझसम्म उनको सहभागिता देखिएन । प्रधानमन्त्री केपी ओली विहीबार नै भियतनाम जानु परेकाले समारोहमा गएनन् । बाँकी उच्चपदस्थ सरकारी अधिकारीहरु विवाह वर्षगाँठ समारोहमा सहभागी बने ।कार्यक्रममा उपराष्ट्रपति नन्दबहादुर पुन, सभामुख कृष्णबहादुर महरा, राष्ट्रिय सभाका अध्यक्ष गणेश तिमल्सेना, उपप्रधानमन्त्री उपेन्द्र यादव, अर्का उपप्रधानमन्त्री ईश्वर पोखरेल, पूर्वप्रधानमन्त्रीहरु माधवकुमार नेपाल, डा. बाबुराम भट्टराई, झलनाथ खनाल, नेकपा नेता वामदेव गौतम लगायतको उपस्थिति थियो ।नेकपाका शीर्षनेताहरु विष्णु पौडेल, नारायणकाजी श्रेष्ठ, सुवास नेम्वाङ, अष्टलक्ष्मी शाक्य, अग्नि सापकोटा, जनार्दन शर्मा, देव गुरुङ, लीलामणि पोख्रेल, देवेन्द्र पौडेलदेखि लिएर राप्रपाका सुनीलबहादुर थापासम्म समारोहमा सहभागी थिए ।सरकारका प्रवक्ता एवं सूचना प्रविधि मन्त्री गोकुल बास्कोटा, उर्जामन्त्री वर्षमान पुन र उद्योग मन्त्री मात्रिका यादव लगायतका  बहालवाला मन्त्रीहरु पनि समारोहमा सहभागी थिए ।  कार्यक्रममा नीलो प्लेटको गाडी लिएर ब्यापारी अजय सुमार्गी पनि पुगेका थिए । 
----------
२६ चैत, काठमाडौ । नेपाल विद्युत प्राधिकरणले प्रत्येक ट्रंक लाइन ग्राहकको व्यक्तिगत विजुली खपतको तथ्यांक निकाल्न सुरु गरेको छ । डेडिकेटेड र ट्रंक लाइन सम्बन्धी विवाद समाधान गर्न प्राधिकरणले हरेर ग्राहकको विजुली खपतको वास्तविक तथ्यांक निकाल्न लागेको हो ।त्यसका लागि प्राधिरकण सञ्चालक समितिले  डेडिकेटेड लाइन र ट्रंक लाइनको विवादबारे अध्ययन गर्न यसअघि नै बनेको समितिलाई नै जिम्मा दिएको  छ ।हाल ६७ जना ग्राहकले प्राधिकरण अन्तरगत ट्रंक लाइन सुविधा लिएका छन् । तर, उनीहरुले आफूले त्यसका लागि प्राधिकरणमा निवेदन नदिएको र डेडिकेटेड सरहको सुविधा पनि नलिएको तर्क गर्दै महशुल नतिर्ने बताएका छन् ।प्राधिकरणका प्रवन्ध निर्देशक कुलमान घिसिङका अनुसार अब अध्ययन समितिले अध्ययन गरेर उद्योगी व्यवसायीले दावी गरेजस्तो ट्रंक लाइनमा आवद्ध भएकाहरुले लोडसेडिङको सयममा कति समय उद्योग बन्द गरे वा गरेनन् भन्ने एकीन विवरण दिनेछ ।यसअनुसार वास्तविक रुपमा विजुली खपतको तथ्य प्राप्त हुने र त्यसैलाई आधार बनाएर समस्या समाधान गर्ने प्राधिकरणको भनाइ छ । यदि ट्रंक लाइनमा जोडिएर नियम पालना नगरी डेडिकेटेड सरह समेत नहुने गरी विजुली उपयोग गरेको भेटिए त्यस्ता ग्राहकलाई विजुली चोरी अन्तरगत कारवाही गरिने घिसिङले बताए ।तर, साँच्चिकै ट्रंक लाइनभित्र समेटिएका तर लोडसेडिङको समयमा आफैं उद्योग बन्द गरेर नियममा बसेको भेटिए उनीहरुलाई न्यायसंगत बिलिङ गर्न सकिने उनले बताए ।‘अब हरेक ग्राहकको टीओडी मिटर छानविन हुन्छ, त्यसै आधारमा निकास निकाल्न सकिन्छ भन्ने हाम्रो विश्वास हो,’ घिसिङले भने ।यसअघि यही समितिले २०७२ बाटै ट्रंक लाइन सुविधा लिएकाहरुलाई समेत डेडिकेटेडसरहको बिलिङ गरेर महशुल उठाउन भनेको थियो । तर, प्राधिरकणले भने विजुली महशुल निर्धारण आयोगको निर्देशनपछिको मात्रै महशुल उठाउने गरी ट्रंक लाइनका ग्राहकलाई डेडिकेटेड सरहको बिलिङ गरेको छ ।प्राधिकरणका कार्यकारी निर्देशक घिसिङले आफू कार्यकारी निर्देशक भएर आएपछि डेडिकेटेड लाइन नदिएको स्मरण गर्दै त्यसअघिको व्यवस्थाअनुसार नै हालसम्म ट्रंक र डेडिकेटेड लाइन लिनेहरुको बिलिङ भइरहेको बताए ।‘म आएपछि लोडसेडिङ हट्यो, डेडिकेटेड लाइन के गर्ने भन्ने प्रश्न त थियो, तर आयोग नभएको अवस्थामा प्राधिरकणले यो हटाउन वा नयाँ महशुल कायम गरेर अघि बढ्न सक्ने अवस्था थिएन,’ उनले भने,’विवादकै बीचमा उद्योगीहरु अदालत पुग्नुभयो, कतिले अन्तरिम आदेश ल्याउनुभयो, कतिको हकमा प्राधिरकण पक्षमा फैसला आयो, यो अन्योलको अवस्थामा नियमअनुसार हामीले बिलिङ गर्नैपथ्र्यो र अझै गर्दैछौं ।’हालै विद्युत नियमन आयोग पनि गठन भएको भन्दै प्राधिरकणले आयोगले पनि यो विवादलाई गम्भीरतापूर्वक हेरेर समाधानका लागि पहल गर्ने विश्वास व्यक्त गरेको छ ।तत्कालीन विद्युत महशुल निर्धारण आयोगले २०७३ असारमा सर्वसाधारणलाई ६ घण्टाभन्दा बढी लोडसेडिङ भएको अवस्थामा २० घण्टाभन्दा बढी विद्युत लिएको भए डेडिकेटेड सरहको बिलिङ गनुपर्ने निर्देशन दिएको थियो । त्यसैअनरुप बनेको प्राधिकरणको विनियमावलीमा ट्रंकलाइनका सुविधा लिने र निवेदन नदिनेलाई चोरीमा कारवाही गर्न सकिने उल्लेख छ ।यस्तो अवस्थामा प्राधिकरणले ट्रंक लाइन लिएका सबै ग्राहकलाई डेडिकेटेड सहरको विल पठाएपछि उद्योग व्यवसायीले तिर्न नसक्ने भन्दै विरोध जनाएका छन् ।नेपाल उद्योग वाणिज्य महासंघ, नेपाल चेम्बर अफ कमर्स र नेपाल उद्योग परिसंघले यो महशुल तिर्न नसकिने भन्दै प्राधिकरणले पेले प्रधानमन्त्री गुहार्ने चेतावनी संयुक्त रुपमा नै दिएका छन् ।तर, प्राधिकरणले भने आफूहरुले नियअनुसार नै बिलिङ गरेको बताउँदै आएको छ ।घिसिङले प्राधिकरणका  त्यतिबेलाका कार्यकारी निर्देशकले ब्यापारीको निवेदनमा तोक लगाउँदै ‘यति घण्टा विजुली दिनू’ र ‘निरन्तर विजुली दिनू’ भनेर तोक लगाएकै भरमा डेडिकेटेड लाइन दिएकाले पनि यो समस्या आएको बताए ।लोडसेडिङ हुँदासम्म डेडिकेटेड र ट्रंकलाइन सुविधा लिन प्राधिरकणमा ब्यापारीको लाइन लाग्ने गरेको भन्दै उनले लोडसेडिङ हटेपछि नै यो समस्या उत्पन्न भएको बताए ।‘यस्ता डेडिकेटेड लाइनबाट ३१५ मेगावाट विजुली दिइँदो रहेछ, यदि हिउँदमा बेलुकीको पिक आवरमा यस्ता उद्योग चले भने नेपालमा उत्पादन हुने भन्दा बढी विजुली यिनैले खपत गर्ने अवस्था रहेछ,’ उनले भने,’अनि किन नहोस् जनताको घरमा लोडसेडिङ ?’उनले सञ्चालक समितिका लगेर मात्रै दिनुपर्ने डेडिकेटेड लाइनको सुविधा सीधै कार्यकारी निर्देशकले तोक लगाएका भरमा बाँड्दा पनि समस्या भएको बताए ।‘म कार्यकारी भएर आउनासाथै धेरै  जना यहाँ डेडिकेटेड लाइन माग्दै आएका थिए,’ उनले भने,’मैले भनेको थिएँ, केही समय पर्खिनुस्, लोडसेडिङ नै हुँदैन ।’घिसिङले अब डेडिकेटेड र ट्रंक लाइनको व्यवस्था नियमन आयोगले हटाउनुपर्ने धारणा राखे । अब उद्योगका लागि नयाँ महशुल दर कायम गर्न प्राधिकरणले प्रस्ताव गर्ने जानकारी दिँदै घिसिङले त्यसका लागि उद्योगी पनि तयार हुनुपर्ने बताए ।‘अहिले उद्योगले औसतमा प्रतियुनिट ६.२७ रुपैयाँमा विजुली पाइरहेका छन्, तर हामीले निजी क्षेत्रबाट खरिद गर्ने विजुली प्रतियुनिट औसत ७.५० रुपैयाँ छ,’ उनी भन्छन्,’हामी किनेको भन्दा सस्तो मूल्यमा उद्योगलाई विजुली दिन सक्दैनौं ।’
----------
२६ वैशाख, वीरगञ्ज । प्रहरीले वीरगञ्ज महानगरपालिका २१ रामगढवास्थित ज्ञानदा एकेडेमी स्कुल चोरीमा संलग्नको आरोपमा ४ जना पक्राउ परेका छन् ।घटना भएको चार दिनपछि प्रहरीले चोरी भएको सामानसहित उनीहरुलाई पक्राउ गरेको हो । वीरगञ्ज महानगरपालिका ११ कृषि औजार पछाडि डेरा गरी बस्ने बलबहादुर थापा, श्रीपुर बस्ने मोजामिल मिया, वडा नम्बर २४ बस्ने गीतादेवी कुशवाहा र उनका श्रीमान मनुकुमार गुप्ता पक्राउ परेका हुन् ।वैशाख २१ गते विद्यालयबाट चोरी भएको सामान प्रहरीले मनुकुमार गुप्ताको घरबाट बरामद भएको थियो ।एउटा मनिटर, ४८ इन्चको एलइडी टिभी, चारवटा ल्यापटप, चार्जरसहितको एलइडी, एउटा माइक, दुईवटा एमसिबी बक्स, एउटा आगो निभाउने मेसिन, सटर फोड्न प्रयोग गरिएको २ वटा फलामको रड र नेपाली तथा भारतीय गरी २८ हजार ६ सय रुपैयाँ बरामद भएको क्राइम टोलीका इन्चार्ज प्रहरी निरीक्षक राजेश दत्तले जानकारी दिए ।
----------
२६ वैशाख,काठमाडौं । रुकुम पश्चिमको चौरजहारीस्थित चौफा सव डिभिजन वन कार्यालयमा कार्यरत फरेस्टर महेन्द्र बिसी ७ हजार रुपैयाँ घुससहित पक्राउ परेका छन् ।कटान आदेशको काममा सहजीकरण गरिदिने भन्दै उनले सेवाग्राहीसँग घुस मागेको अख्तियार दुरुपयोग अनुसन्धान आयोगले जनाएको छ ।बिसीलाई आयोगको सुर्खेतस्थित कार्यालयबाट गएको टोलीले मुसिकोट नगरपालिका १ कालिका मन्दिर नजिकको विमला खाजाघरबाट घुस रकमसहित पक्राउ गरेको हो ।
----------
२६ वैशाख, वीरगञ्ज । सादा पोशाकको प्रहरी हुँ भन्दै ठगी गर्ने ३ जनालाई प्रहरीले वीरगञ्जबाट पक्राउ गरेको छ ।वीरगञ्ज महानगरपालिका-१४ पिपरा बस्ने ३७ वर्षीय ज्ञानबहादुर साह, कलैया उपमहानगरपालिका-६ बस्ने २६ वर्षीय मुकेश सर्राफ र फेटा गाउँपालिका-७ कुकुरभुका २६ वर्षीय रवी शंकरप्रसाद यादव पक्राउ परेका हुन् ।उनीहरुलाई वीरगञ्ज महानगरपालिकाको ईनर्वा, जिल्ला प्रशासन कार्यालय पर्सा र जिल्ला प्रहरी कार्यालय आसपासबाट २५ गते बुधबार दिउँसो पक्राउ गरिएको थियो ।उनीहरु मध्ये २ जना पूर्वप्रहरी र एक जना पूर्वसशस्त्र प्रहरी हुन् ।  तर, उनीहरुले बहालवाला सादा पोशाकको प्रहरी भन्दै सर्वसाधरणलाई ठगी गरिरहेको दावी प्रहरीले गरेको छ ।उनीहरुलाई सार्वजनिक मुद्धा दर्ता गरिने जिल्ला प्रहरी कार्यालय पर्साले जनाएको छ । जिल्ला प्रहरी कार्यालय पर्साका प्रवक्ता प्रहरी नायब उपरीक्षक अनन्तराम शर्माले सादा पोशाकको प्रहरी हुँ भनेर सर्वसाधरणलाई ठगेको आरोपमा उनीहरुलाई पक्राउ गरिएको पुष्टि गरे ।प्रहरीका अनुसार थप अनुसन्धान र आवश्यक कारबाहीका लागि उनीहरुलाई जिल्ला प्रहरी कार्यालय पर्सामा राखिएको छ ।
----------
२६ वैशाख, बुटवल । काठमाडौं जाने विमानमा चढिसकेका यात्रुलाई ओरालेपछि भैरहवाको गौतमबुद्ध विमानस्थलमा तनाव भएको छ ।बिहान ९ः४५ बजेको सौर्य एयरलाइन्सको फ्लाइट डिले ५ घण्टासम्म डिले (ढिलो) भएपछि यात्रु आक्रोशित भएका हुन् । सौर्य एयलाईन्सका कर्मचारीसंग यात्रुहरुले आक्रोश व्यक्त गर्दै झगडासमेत गरे । सो विमानबाट काठमाडौं जान ५० जनाले टिकट काटेका छन् ।‘बिहान पौनै १० बजेको टिकट थियो, प्रधानमन्त्रीको विदेश भ्रमण भन्दै हामीलाइ विमानको ढोकैबाट ओरालियो’ नवलपरासीका सरोज केसीले अनलाइनखबरसंग भने । यात्रुको समयको कुनै महत्व नदिएको भन्दै विमानस्थलमा यात्रुहरुले बिरोध जनाएका हुन् ।सौर्य एयरलाइन्सका अधिकारीले प्रधानमन्त्री केपी शर्मा ओलीको भियतनाम भ्रमणले आन्तरिक उडान प्रभावित भएको भन्दै यात्रुलाई सम्झाई बुझाई गरेका थिए ।प्रधानमन्त्रीको भ्रमणले आकाशको यात्रासमेत रोकिनु निकै दुखद भएको यात्रुहरुको भनाइ छ ।
----------
२६ वैशाख, काठमाडौं । सरकारले अमेरिकाका लागि नेपाली राजदूत अर्जुनकुमार कार्कीको कार्याकाल थप गरेको छ ।मन्त्रिपरिषद्को सोमबार बसेको बैठकले यो निर्णय गरेको हो । अमेरिकामा अर्को व्यक्ति राजदूत नियुक्त नहुँदासम्मका लागि कार्कीको कार्यकाल थप गरिएको सञ्चार तथा सूचना प्रविधिमन्त्री गोकुल बास्कोटाले जानकारी दिए ।
----------
२६ वैशाख, गुल्मी । गुल्मीमा हाटबजार निर्माण भएको ५ वर्षसम्म पनि सञ्चालनमा आउन सकेको छैन ।कृषकले उत्पादन गरेका बस्तुहरुलाई सहज रुपमा बिक्री बितरण गर्ने उद्देश्यले तम्घास बजार नजिकैको चारिखोलामा निर्माण गरिएको हाटबजार सञ्चालनमा आउन नसकेको हो । ०७० साल असोजदेखि सुरु भइ २०७१ मा हाटबजार निमार्णको काम सकिएको थियो ।हाटबजार संचालनका लागि तत्कालीन जिल्ला कृषि विकास कार्यालयको १४ लाख, साबिकको जिल्ला विकास समितिको ८ लाख, जिल्ला पशुसेवा कार्यलय गुल्मीको १० लाख, रेसुङ्गा नगरपालिकाको ५ लाख, हालै नगरपालिकाबाट ५ लाख र केन्दि्रय बजेटबाट ५ लाख रुपैयाँ गरी कूल ४७ लाख खर्च भएको छ ।हाटबजार भवनलाई अहिले वरिपरी तारबार गरेर ताल्चा लगाएर बन्द गरिएको छ । पहिले तम्घासको चिदिचौर रहेको हाटबजार त्यहाँ खेल मैदान बिस्तार गर्न भन्दै भत्काएर नयाँ ठाउँमा निर्माण गरिएको थियो । चिदिचौर रहुन्जेल प्रत्येक शनिवार हाटबजार बजार लाग्ने गर्दथ्यो ।निर्माण सम्पन्न भएर पनि हाटबजार संचालनमा नआएपछि स्थानीय असन्तुष्ट भएका छन् । कृषकको उत्पादन बिचौलीयाको माध्यमबाट नभइ कृषक आफैले सहजरुपमा बिक्री बितरण होस भन्ने उदेश्यले हाटबजार सञ्चालन हुँदै आएको थियो ।रेसुङगा नगरपालिकका प्रमुख डिल्लीराज भुसालले भने नगरपालिकाले हाटबजार संचालनका लागि थप केही बजेटको आवश्यकता रहेको बताए ।उनले प्रदेश सरकारसँग बजेटको माग गरेको केही बाँकी काम पूरा गरेर अबको केही महिना भित्रै सञ्चालननमा ल्याउने प्रतिबद्धता व्यक्त गरे ।हाटबजारमा चिस्यानसहितका उपकारण पनि आवश्यक रहेकाले र नगरपालिकासँग ठूलो रकम नभएकाले बजेट माग गरिएको नगरप्रमुख भुसालले बताए ।
----------
२६ वैशाख, काठमाडौं । प्रमुख प्रतिपक्ष दल नेपाली कांग्रेसका सांसद अमरेशकुमार सिंहले जथाभावी कर्मचारी सरुवा गर्ने परिपाटी तत्काल अन्त्य गर्न सरकारसँग माग गरेका छन् ।सिंहले २ वर्षसम्म कर्मचारी सरुवा नगर्ने कानुनी व्यवस्था किन उलंघन गरेको ? भनी सरकारलाई प्रश्न पनि गरे ।बिहीबार संघीय संसदको राज्य व्यवस्था तथा सुशासन समितिको बैठकमा ‘संघीय निजामती सेवाको गठन, संचालन र सेवाको सर्त सम्बन्धमा व्यवस्था गर्न बनेको विधेयक’माथिको दफावार छलफलमा भाग लिँदै उनले सरकारले ऐन उलंघन गरेर कर्मचारी सरुवा गर्ने काम गर्न नपाउने पनि जिकिर गरे ।यता, संघीय मामिला तथा सामान्य प्रशासन मन्त्री लालबाबु पण्डितले भने कानुनसम्मत ढंगले कर्मचारी सरुवा हुने गरेको जवाफ दिए । उनले कानुन र नियमावलीमा स्पष्ट नभएको कुरालाई भने सरकारले आवश्यक नीतिगत निर्णय लिएर अघि बढाउने पनि बताए ।मन्त्री पण्डितले कर्मचारीको सेवा र सर्तसम्बन्धि कानुनी व्यवस्थालाई अझै स्पष्ट बनाउन सरकारले सो विधेयक ल्याएको पनि बताए ।
----------
२६ वैशाख, काठमाडौं । वैशाख २० र २३ गते भएको मन्त्रिपरिषदको निर्णय बुधबार सार्वजनिक गरिएको छ । यो हप्ता सरकारले अमेरिकाका लागि नेपालका राजदूत डा. अर्जुनकुमार कार्कीको कार्यावधि थप गर्ने, विद्युत नियमन आयोगका अध्यक्ष तथा पदाधिकारीहरु नियुक्तिलगायतको निर्णय गरेको छ ।त्यस्तै भियतमानसँग हवाई सम्झौतामा सरकारका तर्फबाट समकक्षी मिलाई हस्ताक्षर गर्न पनि मन्त्रिपरिषदले स्वीकृति दिएको छ ।  त्यस्तै सरकारले विश्व बैंक समूहको अन्तर्राष्ट्रिय विकास संस्थाबाट प्राप्त हुने एक सय मिलियन अमेरिकी डलर ऋण सहायता बराबरको रकम पनि स्वीकार गर्ने निर्णय गरेको सरकारका प्रवक्ता एवं सञ्चार तथा सूचना प्रविधिमन्त्री गोकुल बास्कोटाले जानकारी दिए ।१. विश्व बैंक समूहको अन्तर्राष्ट्रिय विकास संस्थाबाट सार्वजनिक वित्त व्यवस्थापनको क्षेत्रमा नीतिगत सुधारको क्रममा बजेट सहायता (Policy Credit) को रूपमा प्राप्त हुने दोस्रो कार्यक्रमगत ऋण सहायता एक सय मिलियन अमेरिकी डलर बराबरको रकम स्वीकार गर्ने निर्णय गरिएको छ ।२. संयुक्त राज्य अमेरिकाका लागि नेपाली राजदूत पदमा अर्को व्यक्ति नियुक्त नभएसम्मका लागि वर्तमान राजदूत श्री डा. अर्जुनकुमार कार्कीको कार्यावधि थप गरिएको छ ।३. नुवाकोटको रातमाटे, धादिङ, चितवन, तनहुँ, मकवानपुर र नवलपरासीको बर्दघाटसम्मको विभिन्न स्थानको करिब १४४० हेक्टर जग्गा ४०० के.भी. प्रशारण लाईन तथा सबस्टेशन निर्माण गर्ने प्रयोजनका लागि प्राप्त गर्ने निर्णय गरिएको छ ।४. विद्युत नियमन आयोगको अध्यक्ष पदमा श्री दिल्लीबहादुर सिंह तथा सदस्य पदमा श्री रामप्रसाद धिताल, श्री रामकृष्ण खतिवडा, श्री रामेश्वरप्रसाद कलवार र श्री भागीरथी भट्टराई ज्ञवालीलाई नियुक्त गर्ने निर्णय गरिएको छ ।५. अध्यागमन नियमावली, २०५१ को नियम ४६ बमोजिम अनुसूची ९ र अनुसूची १२ हेरफेर गरी सोको सूचना नेपाल राजपत्रमा प्रकाशन गर्ने निर्णय गरिएको छ ।६. विभिन्न विश्वविद्यालय तथा शैक्षिक संस्थाहरूलाई पाँच वर्षका लागि एक भिसा वर्षमा तोकिएको भन्दा बढी कार्यरत नहुने गरी निःशुल्क अध्ययन भिसा कोटा उपलब्ध गराउने निर्णय गरिएको छ ।७. विगतमा सडक विभागबाट सञ्चालनमा रहेका सम्भावित रणनीतिक सडकमा समावेश लोकसञ्चार मार्ग (जिलिङ–सिमखेत–केउरिनी–कुमरी–झ्याङ्गलेपोखरी–आचार्य पोखरी–धार्के–नुवाकोट–धादिङ) सडक भौतिक पूर्वाधार तथा यातायात मन्त्रालयमातहत ल्याई सञ्चालन गर्ने निर्णय गरिएको छ ।८. हेटौडा–ढल्केबर–दुहवी ४०० के.भी. प्रसारणलाईन आयोजना (दोस्रो खण्ड) को राइट अफ वे (ROW) भित्र विभिन्न सामुदायिक वनसहितको राष्ट्रिय वन क्षेत्रमा रहेका विभिन्न प्रजातिका थप ८९९ वटा रुख विरुवाहरू हटाउन स्वीकृति दिइएको छ ।९. नेपाल र भियतनाम सरकारबीच हुने हवाइ सेवा सम्झौतामा नेपाल सरकारका तर्फबाट समकक्षी मिलाई हस्ताक्षर गर्न स्वीकृति दिइएको छ ।
----------
२६ वैशाख, काठमाडौं । काठमाडौं प्रहरी परिसर, टेकुको नेतृत्व सम्हाल्न आइपुगेका नयाँ प्रहरी बरिष्ठ उपरीक्षक (एसएसपी) उत्तमराज सुवेदीले टोले गुण्डाको हिसाबकिताब गर्ने बताएका छन् । परिसरको कमाण्ड सम्हालेपछि अनलाइनखबरसँग कुरा गर्दै उनले अपराधिक क्रियाकलापमा संलग्न व्यक्तिलाई कानुनी दायरामा ल्याउनु आफ्नो मुख्य उद्देश्य रहेको बताएका हुन् ।‘गलत बाटोमा लागेकालाई पहिले सम्झाइ बुझाइ गर्ने हो । होइन भने टोले गुन्डाहरुको हिसाबकिताब हुन्छ’, उनले भने, ‘उम्रिदैका तीनपातेहरुविरुद्ध कानुनी कठोरता अपनाइन्छ ।’ यसअघि प्रहरी महानिरीक्षक सर्वेन्द्र खनालले सुरु गरेको समुदाय-प्रहरी साझेदारी कार्यक्रमको संयोजकसमेत रहेका उनले आफ्नो दक्षता उक्त अभियानको क्षेत्रमा पनि प्रयोग गर्ने बताएका छन् ।सुवेदी भन्छन्, ‘काठमाडौंमा अब नागरिक सहकार्यलाई झनै व्यापक बनाइन्छ । प्रहरी कार्यालयमा नागरिकले छुट्टै किसिमको रेस्पोन्स पाउनेछन् ।’ उनले आफूले प्रहरी कार्यालयमा सेवाग्राहीमैत्री वातावरण सिर्जनाका लागि पहल गर्ने बताए ।वरिष्ठ उपरीक्षक सुवेदीले परिसरमा अघिल्ला नेतृत्वले ल्याएका कार्यक्रमको कार्यान्वयनलाई पनि जोड दिइने जनाए । ‘मभन्दा अघि आउनु भएकाको कार्यक्रमलाई पनि निरन्तरता दिँदै कानूनको कार्यान्वयनलाई प्रभावकारी बनाउने मेरो प्रयास हुनेछ’, उनले थपे, ‘अहिले सामाजिक विकृतिका कारणले सिर्जित अपराधको दर बढी देखिन्छ । त्यसविरुद्ध जनचेतना जरुरी छ ।’हाल काठमाडौंको शान्ति सुरक्षा सन्तोषजनक भएको बताउँदै उनले भने, ‘शान्ति, सुरक्षा कहिल्यै सतप्रतिशत हुँदैन । तर, हालको स्थितिलाई नराम्रो भन्न मिल्दैन ।’ उनले सार्वजनिक यातायातमा हुने हिंसाका घटना पनि बढेको बताउँदै ‘सेफ्टी पिन’ अभियानलाई थप प्रभावकारी बनाउने बताए ।उनले रात्रिकालीन व्यवसाय र सञ्चालकमाथि पनि प्रहरीको नजर रहेको बताए । यसअघि बुधबार एसएसपी वसन्त लामाको विदाइ गरिएपछि उनले कार्यभार सम्हालेका थिए ।११ चैत ०४९ मा प्रहरी सेवा प्रवेश गरेका सुवेदी काठमाडौंमा आउनुअघि केन्द्रीय प्रहरी प्रवक्ताको जिम्मेवारीमा थिए । प्रहरी प्रमुखको प्रत्यक्ष मातहतमा रहने जिम्मेवारीमा रहेका वेला उनले समुदाय-प्रहरी साझेदारी अभियानको पनि नेतृत्व सम्हाल्ने मौका पाए ।जसअन्तर्गत अहिले नागरिक-प्रहरीबीच राष्ट्रव्यापी सञ्जाल र अपराध रोकथाममा प्रणालीगत सुधार भइरहेको आईजीपी खनाल स्वयम् बताउँछन् । उनले आफ्नो एक वर्षे उपलब्धी सार्वजनिक गर्दै ७७१ स्थानीय तहमा समुदाय प्रहरी साझेदारी कार्यान्वयनका लागि समझदारी भएको बताएका थिए ।त्यसअघि प्रहरी उपरीक्षक (एसपी) हुँदा उनले धनुषा र सर्लाहीको सफलतापूर्वक नेतृत्व गरेका थिए । ०६९/०७० सालमा उनी काठमाडौं परिसरमै समेत काम गरेका थिए । प्रहरी नायब उपरीक्षक (डीएसपी) हुँदा उनले केरकार (हाल अपराध अनुसन्धान महाशाखा)मा पनि कार्यसम्पादन गरेका थिए । 
----------
२६ वैशाख, जनकपुरधाम । श्रीमतीलाई जिउँदै आगो लगाएर भागेका मुकेश यादवको भाउजुसँग अवैध सम्बन्ध रहेको खुलेको छ ।धनुषाको शहीदनगर नगरपालिका १ चिरैया बस्ने मुकेश यादवले ५ वैशाखमा २२ बर्षीया पत्नी निर्मलादेवीको शरीरमा पेट्रोल छर्केर आगो लगाएका थिए । निर्मलाको उपचारका क्रममा १६ गते मृत्यु भयो ।घटनालगत्तै फरार भएका मुकेशलाई प्रहरीले कञ्चनपुरको गड्डा चौकीबाट पक्राउ गरेको छ । प्रारम्भिक बयानमा मुकेशले भाउजुसँगको सम्बन्धका कारण पत्नीलाई जिउँदै जलाएको स्वीकार गरेका छन् ।मुकेशको बयानपछि प्रहरीले उनका भाउजु श्यामादेवीलाई पनि पक्राउ गरेको छ । पक्राउ देवर–भाउजुबिरुद्व कर्तव्य ज्यान मुद्दा चलाइएको छ ।मुकेशका दाजु लामो समयदेखि रोजगारीको सिलसिलामा विदेश गएका थिए । यता मुकेश र उनकी भाउजु श्यामादेवीबीच अवैध सम्बन्ध रह्यो ।मुकेशले फागुनमा कमला नगरपालिका–५ की निर्मलासँग बिह गरे, करिव ५ महिनाअघि मुकेश दाइ नागे यादव फर्किए । तर, देवर–भाउजुको सम्बन्ध कायमै रह्यो । एक दिन निर्मलाले दुबैलाई आपत्तिजनक अवस्थामा देखेपछि श्रीमान् श्रीमतीबीच विवाद सुरु भयो । उही विषयलाई लिएर मुकेश र निर्मलाबीच झगडा पर्थ्यो ।तर, नागेले भाइ मुकेश र श्यामादेवीको सम्बन्धबारे थाहा पाएनन् ।घटना भएको दिन पनि निर्मला र मुकेशकाबीच झगडा भएको थियो । मुकेश ‘तेरो सबै लुगा जलाइदिन्छु’ भन्दै धम्की दिएर पेट्रोल लिन निस्किए । घरनजिकै उनको भाउजु श्यामादेवीकै पसल थियो, जहाँ उनले पानीको बोतलमा पेट्रोल बेच्दै आएकी थिइन् ।मुकेश पेट्रोल लिन पुग्दा भाउजुले किन चाहियो भनेर सोधिखोजी गरिन् । मुकेशले निर्मलाको सबै कपडा जलाइदिन्छु भनेका रहेछन् । तर श्यामादेवीले ‘किन लुगा मात्रै, उसैलाई जलाइदेउ, त्यसपछि भागेर विवाह गरौंला’ भनेको प्रहरी अनुसन्धानबाट खुलेको छ । त्यसअनुसार मुकेशले निर्मलालाई जिउँदै जलाए ।श्रीमतीलाई आगो लगाएर भाग्दै गर्दा आइपुगेका नागेले मुकेशको टाउकोमा रडले प्रहार गरेको देखिएको धनुषाका प्रहरी प्रमुख शेखर खनालले जानकारी दिए । तर, उनी भाग्न सफल भए । प्रहरीले कञ्चनपुरको गड्डाचौकीबाट मुकेशलाई पक्राउ गरेको छ ।
----------
२६ वैशाख, काठमाडौं । काठमाडौंको बौद्ध–जोरपाटी सडकखण्डको मर्मत सम्भार नगरेको भन्दै स्थानीय आन्दोलित बनेका छन् । चार वर्षदेखि सडकखण्डको कामलाई अलपत्र छाडेको बताउँदै उनीहरुले बिहीबार प्रदर्शन गरेका हुन् ।बौद्धवासीले विरोधमा बजार समेत बन्द गराएका छन् भने प्रदर्शनका क्रममा स्थानीय र प्रहरीबीच घम्साघम्सी समेत भएको छ । उनीहरुले बिहान शंख बजार सरकारको सांकेतिक विरोध गर्दै सडक अबरूद्ध पारेका थिए ।प्रदर्शनकारीले सडकमा टायर समेत बालेका थिए । काठमाडौं प्रहरी परिसर, टेकुका प्रमुख एसएसपी उत्तम सुवेदीले अहिले स्थिति नियन्त्रणमा आइसकेको बताए ।उनले अनलाइनखबरसँग भने, ‘अहिले स्थिति सामान्य भइसकेको छ ।’      
----------
२६ वैशाख, काठमाडौं । मन्त्रिपरिषदले वैशाख १९ गते नेपाल प्रहरीमा रिक्त रहेको डीआइजी पदमा एसएसपी विश्वराज पोखरेललाई बढुवाको निर्णय गरेपछि वरिष्ठ प्रहरी अधिकृतहरुमा असन्तुष्टि देखापरेको छ ।नेपाल प्रहरीमा आधा दर्जन एसएसपीहरु रहँदाल्रहँदै राजनीतिक आधारमा कनिष्टलाई डीआइजी बनाइएको गुनासो असन्तुष्ट एसएसपीहरुको छ ।एउटा टोलीले आफ्नो वरीयताबमोजिमको पदोन्नति नपाउँदै तल्लो टोलीबाट एकैचोटि विश्वराज पोखरेललाई बढुवा गरिँदा फौजी संगठनको चेन अफ कमाण्ड बिथोलिएको भन्दै अधिकांश प्रहरी अधिकृतहरु निराश भएका हुन् ।प्रहरी महानिरीक्षक सर्वेन्द्र खनालको टोलीले नेपाल प्रहरीमा ०४६ माघ २९ गते इन्स्पेक्टर पदबाट भर्ना भएर सेवा प्रारम्भ गरेको थियो ।खनालभन्दा पछि ०४९ बैशाख १९ गते भर्ना भएका केही अधिकृतहरु डीआईजी पदमा कार्यरत छन् भने केहीचाहिँ अझैसम्म एसएसपी नै छन् । तर, ती सिनियर एसएसपीहरुभन्दा ११ महिनापछि भर्ना भएका पोखरेललाई डीआईजी बनाइएको असन्तुष्टहरुको तर्क छ ।२०४९ वैशाख १९ मा भर्ना भएको टोलीबाट अहिले शैलेस थापा क्षेत्री, निरजबहादुर शाही, हरिबहादुर पाल र प्रद्युम्नकुमार कार्कीसहितका अधिकृतहरु डीआईजी पदमा कार्यरत छन् ।तर, ०४९ मै भर्ना भएको यही टोलीका गणेशबहादुर ऐर, वसन्तकुमार पन्त, ईश्वरबाबु कार्की, रामकृपाल साह, प्रकाश अधिकारी, शेखर कोइराला, वीरेन्द्रकुमार बस्यालसहित झण्डै एक दर्जन अधिकृतहरु अहिले पनि एसएसपी पदमै कार्यरत छन् ।डीआईजी सिफारिस भएका पोखरेल ०४९ चैत ११ मा इन्स्पेक्टर पदमा नियुक्त भएका हुन् । उनीसँगै उत्तमराज सुवेदी, अरुणकुमार बीसी, धीरजप्रताप सिंह, रवीन्द्रबहादुर धानुक, दिवेश लोहनीलगायतका प्रहरी अधिकारीहरु पोखरेल भर्ना भएकै मितिमा इन्स्पेक्टर पदमा भर्ना भएका हुन् ।तर, ११ महिनाअघि भर्ना भएकाहरुलाई एसएसपीमै खुम्च्याएर कनिष्ट मध्येबाट पोखरेललाई डीआइजीमा बढुवा गरिएको गुनासो एसएसपीहरु माझ चल्न थालेको छ ।एउटै ब्याचका इन्स्पेक्टरहरुलाई डीएसपीमा र डीएसपीबाट एसपीमा बढुवा गर्दा विश्वराज पहिलो नम्बर वरीयतामा थिएनन् । तर, एसपीबाट एसएसपीमा बढुवा हुने क्रममा पाँचौं वरीयताका पोखरेललाई एक नम्बरमा पारिएको थियो ।यसअघि काठमाडौं प्रहरी परिसरमा रहेका बेला दिल्लीस्थित नेपाली दूताबासमा सुरुवा हुँदा पोखरेलले जान नमानेर कमाण्डको अनुशासन उल्लंघन गरेको प्रहरी अधिकारीहरु बताउँछन् ।तर, अहिले उनै एसएसपी पोखरेललाई एक्लै बढुवा गरेर भावी आइजीपीका लागि बाटो खोल्ने काम गरिएको गुनासो संगठनभित्र चुलिएको छ ।राजनीतिक नेतृत्वले आफ्नो स्वार्थमा सुरक्षा निकायको वरीयता बिगार्ने क्रमलाई संगठन प्रमुखका हैसियतले आईजीपीले रोक्नुपर्नेमा उनले त्यसो नगरेको भन्दै संगठनभित्र आईजीपी सर्वेन्द्र खनालसमेत आलोचित बनेका छन् ।डीआईजीमा बढुवा भएका पोखरेल रक्षामन्त्री ईश्वर पोखरेलका नातेदार हुन् ।
----------
२६ वैशाख, काठमाडौं । महानगरीय अपराध अनुसन्धान महाशाखाबाट सरुवा भएका प्रहरी बरिष्ठ उपरीक्षक (एसएसपी) धिरजप्रताप सिंहले आफ्नो कार्यकाल सफल भएको दाबी गरेका छन् । प्रहरी तालिम निर्देशनालयमा सरुवा भएर जानुअघि पत्रकार सम्मेलन गर्दै सिंहले ९८ प्रतिशत घटनामा आफूले सफलता हाँसिल गरेको दाबी गरेका हुन् ।बबरमहलस्थित निवासमै ४ भदौमा हत्या गरिएका पूर्वराजदूत केशव झा हत्या प्रकरणमा भने नतिजा निकाल्न नसकिएको उनले स्वीकारे । ‘झा घटनाको अनुसन्धान केही प्राविधिक कठिनाइ भए । यद्यपि, अनुसन्धान अझै जारी छ’, उनले भने ।महाशाखाको तत्कालिन नेतृत्व साढे ३३ किलो सुन तस्करी प्रकरण मुछिएपछि नेतृत्व सम्हाल्न आएका सिंहले आफूले प्रहरीको मनोबल उठाउने काम गरेको पनि बताए । ‘एसएसपीसहित अन्य प्रहरीहरुमाथि मुद्दा चलेर मनोबल गिरेको वेला कामको स्पीडमा ल्यानु चुनौती थियो । त्यो निर्देशन दिएर मात्र हुने चिज थिएन’, उनले भने, ‘कानून अनुसार प्रहरी अधिकारीको संरक्षणबाट अहिले यहाँका अधिकारीको मनोबल उठेको छ ।’उनले ९ पन्ने कामको फेहरिस्तसमेत प्रस्तुत गरे । जसमा लुटपाटदेखि गौचनहत्या काण्डका फरार अभियुक्तलाई पक्राउ गरिएको घटनासम्म समेटिएका छन् । उनको नेतृत्वमा एनसेल कार्यालय अगाडि भएको बम विष्फोटमा संलग्न व्यक्तिहरु पक्राउ परेका थिए ।विप्लव समूहका मध्यकमाण्ड इञ्चार्ज हेमन्तप्रकाश ओलीउर्फ सुदर्शनलाई पनि महाशाखाको टोलीले काभ्रेबाट फर्किँदै गर्दा पक्राउ गरेको थियो । उनको कार्यकालमा ४ जना अपराधिक पृष्ठभूमिका व्यक्तिमाथि इन्काउन्टर भयो । २८ जेठमा अपराधिक क्रियाकलापमा संलग्न भनिएका अशोक लामा, ७ असारमा लुटेर खुडे भनिने अमरबहादुर तामाङ र २१ मंसिरमा डाँका राजन लिम्बुलाई खुट्टामा गोली हानेर प्रहरीले पक्राउ गर्‍यो ।२० साउनमा काँडाघारीमा बालकको अपहरणपछि हत्या गर्ने गोपाल र अजय तामाङ मारिए । तर, यो घटनामा भने सिंह विवादमा मुछिए । प्रहरीले पक्राउ गरेर लगेको देख्ने व्यक्ति मिडियामा आएपछि विवाद भएको थियो । हाल मानव अधिकार आयोगले घटनाको छानबिन गरिरहेको छ ।सिंहले लाइसेन्स लिएर दुरुपयोग गर्ने व्यक्तिको हतियार पनि खोसेका थिए । त्यसो त अख्तियार दुरुपयोग अनुसन्धान आयोगका पूर्वआयुक्त राजनायारण पाठकको घुसकाण्डमा पनि उनी मुछिए । पाठकले घुस लिएको भिडियो खिच्ने समूहलाई पक्राउ गरेर भिडियो नष्ट गर्न दबाव दिएको सार्वजनिक भएको थियो ।पत्रकार सम्मेलनमा ‘संवैधानिक निकायबाट महाशाखाको दुरुपयोग भएको’ जिज्ञासा उठेपछि उनले प्रहरी कुनै पनि निकायबाट दुरुपयोग नहुने दाबी गरेका थिए । ‘संवैधानिक आयोग मात्र होइन, सबै कुरामा व्यवसायिक काम गरिन्छ । दुरुपयोग हुँदैन’, उनले भने ।सिंहले आफ्नो कार्यकालमा ८ सय ४८ वटा मुद्दा दर्ता भएको पनि बताएका छन् ।
----------
२६ वैशाख, काठमाडौं । काठमााडैंको सरकारी अस्पतालमा सुर्ती र चुरोट सेवन गरे अब ठाउँका ठाउँ कारबाही हुने भएको छ । शनिबारदेखि १० वटा सरकारी अस्पतालमा प्रहरी निगरानी बढाउने भएको हो ।काठमाडौं प्रहरी परिसर, टेकुका प्रवक्ता डीएसपी होविन्द्र बोगटीका अनुसार वीर अस्पताल, त्रिवि शिक्षण अस्पताल, सैनिक अस्पताल, नेपाल प्रहरी अस्पताल, कीर्तिपुर अस्पताल, गंगालाल अस्पताल, शुक्रराज ट्रपिकल तथा सरुवा रोग, कान्ति बाल अस्पताल, सिभिल अस्पताल र प्रसुति गृहमा निगरानी बढाइने भएको हो ।‘हामीले पहिलो चरणमा सरकारी अस्पतालबाट अभियान थालेका हौं’, नायब उपरीक्षक (डीएसपी) बोगटीले भने, ‘दोस्रो चरणमा निजी अस्पतालमा पनि यो अभियान चलाउाछौं ।’ उनका अनुसार सुर्तीजन्य पदार्थ सेवन गरेको भेट्ने वित्तिकै जरिवाना तिराइनेछ ।‘पहिले पटक त माफी दिन्छौं । तर, दोस्रो पटकमा भने ५० रुपैयाँ जरिवाना गराइनेछ’, उनले अनलाइनखबरसाग भने, ‘त्यसपछि जरिवाना संख्या थप बढ्दै जान्छ ।’ उनका अनुसार सूर्तीजन्य पदार्थ ऐन, २०६८ बमोजिम कारबाही प्रक्रिया थालिएको हो ।यसरी संकलित रकम नेपाल सरकारको राजश्वमा दाखिला गरिने डीएसपी राजेन्द्र पोखरेलले बताए । उनका अनुसार चेतनामुलक बोर्ड र पर्चाहरु पनि वितरण गरिनेछ ।यो अभियान चलाउनुअघि अस्पतालका चिकित्सक, निर्देशक, वडा प्रतिनिधिसहित अन्य सरोकारवाला निकायसाग छलफलसमेत गरिएको थियो । अभियानमा अनुगमनका लागि समुदाय प्रहरी साझेदारी अभियान अन्तर्गत गठन गरिएको समितिलाई पनि परिचालन गरिनेछ ।‘सिभिलियनको सहयोगमा यो अभियान चल्छ’, अभियानको काठमाडौं फोकल पर्सन पोखरेलले थपे ।
----------
२६ वैशाख, काठमाडौं । अर्थमन्त्रीले आगामी आर्थिक वर्षका लागि बजेट सार्वजनिक गर्न अब २० दिन मात्रै बाँकी छ । यतिबेला अर्थ मन्त्रालयका अधिकारीहरु बजेटलाई अन्तिम रुप दिने चटारोमा छन् ।यता, प्रतिनिधिसभाको अर्थ समिति भने धमाधम बजेटका लागि सुझाव संकलनमा व्यस्त छ । समितिले बिहीबार सुझावका लागि भन्दै पाँचतारे होटलमा सरोकारवालाहरुलाई बोलायो । बजेट निर्माणसँग प्रत्यक्ष सरोकार नराख्ने समितिले यस्तो कार्यक्रम आयोजना गर्नु आफैंमा नयाँ अभ्यास हो ।समितिले बोलाएका पाहुनाहरु त आए, तर समय घर्किसकेपछि मागिएका सुझाव बजेटमा समावेश हुनेमा उनीहरु खासै आशावादी थिएनन् । धेरैले मुखै खोलेर ‘आफ्ना सुझाव समावेश हुन नसक्नेमा जानकार रहेको’ बताए । सरकारले नीति तथा कार्यक्रम ल्याएर संसदबाट पारित भइसकेको अवस्थामा बजेटका लागि सुझाव संकलन गर्नुको कुनै औचित्य नभएको सरकारकै उच्च अधिकारीबाट कुरा उठ्यो ।साथै, संसदीय समितीले बजेटमा हस्तक्षेप गर्न नसक्ने भएकाले उसले सुझाव संकलनका नाममा खर्चिलो कार्यक्रम गर्नुलाई धेरैले अनौठो मानेका छन् । बजेटका लागि यसरी सुझाव संकलन गरेर बुझाउने काम नेपाल राष्ट्र बैंकको हो । सरकारको आर्थिक सल्लाहकार समेत रहेको राष्ट्र बैंकले विगतका वर्षहरुझै यस वर्ष पनि आगामी आवको बजेटका लागि सुझाव लिएर सरकारलाई बुझाइसकेको छ ।‘राष्ट्र बैंककै सिको गर्न खोजेको देखियो, तर नराम्रो चाहिँ होइन,’ अनलाइनखबरसँगको अनौपचारिक कुराकानीमा राष्ट्र बैंकका डेपुटी गभर्नर चिन्तामणि सिवाकोटीले भने, ‘एक महिनाअघि गरेको भए राम्रो हुने थियो, अहिले अलि ढिला भयो ।’अर्थ समितिले संकलन गरेको सुझाव बजेेटलेे सम्वोधन गर्नेमा सरकारकै सचिव ढुक्क हुन सकेनन् । कार्यक्रममा उपस्थित सचिवहरुको तर्फबाट बजेटमा सुझाव दिने जिम्मा पाएका सार्बजनिक खरिद अनुगमन कार्यालयका सचिव वेगेन्द्र पौडेलले यो सुझाव संकलनको खासै औचित्य नभएको बताए ।नीति तथा कार्यक्रम आउनुभन्दा पहिले सुझाव लिइएको भए राम्रो हुने उनको धारणा थियो । यद्यपि उनले सार्वजनिक खरिद प्रक्रियाका विषयमा उठान हुँदै आएको विषय आगामी बजेटले सम्वोधन गर्नुपर्नेमा जोड दिए ।पूर्व कानूनमन्त्री शेरबहादुर तामाङले पनि कार्यक्रममा दिइएका सुझाव बजेटमा समावेश हुनेमा आशंका व्यक्त गरे । नीति तथा कार्यक्रममा आएका कतिपय कुराहरु नै बजेटमा नसमेटिने उनको भनाई थियो ।नेपाल उद्योग वाणिज्य महासंघका उपाध्यक्ष किशोर प्रधानले पनि सुझाव समावेश हुने सम्भावना कम रहेको बताए ।‘निजी क्षेत्रका सुझावहरु लिएर डस्टविनमा फ्याँक्ने गरिएको छ, त्यसमाथि मन्त्रालयभित्र बजेट तयार भइसकेको अवस्थामा सुझाव संकलन एउटा औपचारिकता मात्रै हो,’ उनले भने ।आयोजकले चाहिँ संसदमा प्री-बजेट छलफल हुनुभन्दा अगावै भएको कार्यक्रमलाई औपचारिकता मात्रै भन्न नमिल्ने तर्क गरेका छन् ।सरकारले आगामी आर्थिक वर्ष २०७६/७७ का लागि नीति तथा कार्यक्रम संसदमा प्रस्तुत गरेर पनि संसदबाट बहुमतले पारित भइसकेको छ । नीति तथा कार्यक्रमलाई टेकेर नै आगामी आर्थिक वर्षको बजेट आउने हो ।संसदको कानून समितिका सदस्यसमेत रहेका पूर्वकानूनमन्त्री तामाङले आर्थिक वर्षलाई वैशाखमा सार्न सुझाव दिए । त्यसो भएमा बजेटको कार्यान्वयन क्षमता ४० प्रतिशत बढ्ने उनले बताए ।नेपाल राष्ट्र बैंकका गभर्नर डा. चिरञ्जीवि नेपालले यस अघि नै यस्तो सुझाव सरकारलाई राष्ट्र बैंकले पठाएको बताए । सरकारले बजेट खर्च बढाउनु पर्नेमा उनले जोड दिए । संघीय सरकारको ३५ प्रतिशत र प्रदेश सरकारको १२ प्रतिशतमात्रै पुँजीगत खर्च भएको भन्दै उनले यसतर्फ सरकार गम्भीर हुन आग्रह गरे । ‘अझ स्थानीय तहको त भन्नै नसकिने अवस्था छ,’ उनले भने ।नेपाल उद्योग वाणिज्य महासंघका उपाध्यक्ष किशोर प्रधानले कृषि क्षेत्रलाई प्राथमिकता दिनुपर्ने र उद्योगी व्यवसायीहरुले झेल्दै आएको बैंकिङ सेवाका समस्याहरु समाधान गर्नुपर्ने सुझाव दिए । सांसद महेन्द्र राय यादवले बजेट विनियोजन गर्दा कुनै किसिमको भेदभाव हुन नहुने धारणा राखे ।अर्थ समतिले यसअघि सातै प्रदेशमा टोलि खटाएर समेत सुझाव लिएको छ । दुईवटा टोलि पठाएर प्रदेशगत रुपमा लिइएको सुझावको प्रारम्भिक प्रतिवेदन बुधबार अर्थमन्त्रीलाई समितिले जानकारी गरायो । यद्यपि, उक्त प्रतिवेदन समितिले सरकारलाई बुझाइसकेको भने छैन ।उता संसदमा प्री-बजेट छलफल हुन बाँकी छ । सम्भवतः शुक्रबार बस्ने प्रतिनिधिसभामा आगामी आर्थिक वर्षको बजेटका सन्दर्भमा छलफल हुनेछ । समितिले प्रतिवेदन तयार पार्न भने अझै केही दिन लाग्ने बताएको छ ।बिहीबारको सुझाव संकलन औपचारिकताका लागि मात्रै भएको भन्न नमिल्ने समितिका सचिव सुरेन्द्र अर्यालले बताए । सरकारले सुझाव समावेश गर्न समय पर्याप्त रहेको उनको भनाइ छ ।
----------
२६ वैशाख, काठमाडौं । सर्वोच्च अदालतले एक कार्यक्रम गरी बिहीबार कानून दिवस मनाएको छ ।कार्यक्रममा राष्ट्रपति विद्यादेवी भण्डारी, उपराष्ट्रपति नन्दबहादुर पुन, सभामुख कृष्णबहादुर महरा, राष्ट्रियसभाका अध्यक्ष गणेशप्रसाद तिमल्सिना, कार्यवाहक प्रधानमन्त्री ईश्वर पोखरेल, प्रधानन्यायाधीश चोलेन्द्रशमशेर राणा, विभिन्न संवैधानिक निकायका प्रमुखहरु, सुरक्षा निकायका प्रमुखहरु, सर्वोच्च अदालतका न्यायधीशलगायतको उपस्थिति थियो ।नेपालमा विक्रम संवत् २००८ सालमा प्रधान न्यायालय ऐन जारी भएको थियो । उक्त ऐनमा २००९ साल वैशाख २६ गते तत्कालीन राजा त्रिभुवनले लालमोहर लगाएर कार्यान्वयनमा ल्याएका थिए । सोही दिनको दिनको २०४८ साल देखि हरेक वर्ष वैशाख २६ गते कानून दिवस मनाउने गरिन्छ ।बिहीबारको कार्यक्रममा सर्वोच्चका मुख्य रजिष्ट्रार नृपध्वज निरौलाले समानता, न्याय र विधिको शासनको सुनिश्चितताका लागि सबैले आ–आफ्नो ठाउँबाट योगदान गर्नुपर्ने बताए ।कानुन दिवसले विधिको शासनको सुनिश्चितताका लागि सबैमा सकारात्मक सोच, प्रेरणा र क्षमता प्रदान गरोस् भन्ने कामना गरे । र लगत्तै औपचारिक कार्यक्रम सकिएको घोषणा गर्दै जलपानका लागि आग्रह गरे ।कानुन दिवसको अवसरमा बिहीबार एक सन्देशमार्फत प्रधानन्यायाधीश राणाले विधिको शासन सुनिश्चिताका लागि योगदान गर्ने प्रेरणा मिलोस् भन्ने शुभकामना दिएका छन् । 
----------
२६ वैशाख, काठमाडौं । तत्कालीन नयाँ शक्ति पार्टीका असन्तुष्ट नेताहरुले समाजवादी पार्टीका अध्यक्ष डा. बाबुराम भट्टराईलाई ६ बुँदे ज्ञापन पत्र बुझाएका छन् ।नयाँ शक्ति पार्टी र संघीय समाजवादी फोरम मिलेर समाजवादी पार्टी बनेको छ । तर, नयाँ शक्तिमा रहेका कल्पना धमला, देवेन्द्र पराजुली, रामरिझन यादव, मदन राई, भक्तबहादुर शाह, सोनाम सिंह स्याङ्तान लगायतका नेताहरु असन्तुष्ट छन् ।असन्तुष्ट नेताहरुले बिहीबार भट्टराईलाई भेटेर पार्टी एकता गर्नुपूर्व आफूहरुसँग छलफल नभएको गुनासो गरेका छन् ।पार्टी एकताको मुल दस्ताबेजबारे केन्द्रीय समितिमा छलफल नभएको, विचार र संगठनको महत्वलाई प्राथमिकतामा नराखी सहभागितामूलक लोकतन्त्रको खिल्ली उडाएको, पार्टी घोषणाको सभाहलमा विभेदपूर्ण चित्र देखिएको असन्तुष्ट नेताहरुको गुनासो छ ।‘हामीले ज्ञापनपत्र बुझायौं, उहाँले मनन गर्छु भन्नुभयो’ नेता यादवले भने ।
----------
२६ वैशाख, रौतहट । सिमावर्ती भारतीय बजारतर्फ गाई तस्करी गरेर लैजादैै गरेका तस्करलाई प्रहरीले नियन्त्रणमा लिएको छ ।रौतहटको इशनाथ नगरपालिका-३ बन्जरहाबाट भारततर्फ लैजादै गरेको अवस्थामा ४० वटा गाईसहित एकजना तस्करलाई रौतहट प्रहरीले नियन्त्रणमा लिएको हो ।बिहीबार विहान ३ बजेको समयमा प्राप्त सूचनाको आधारमा खटेको प्रहरी टोलीले सिमावर्ती क्षेत्रको दशगजाबाट ४० वटा गाईसहित एक जना तस्करलाई नियन्त्रणमा लिएको जिल्ला प्रहरी कार्यालय रौतहटले जनाएको छ ।पक्राउ पर्नेमा राजपुर नगरपालिका-५ का ४० वषर्ीय शेख नशिर रहेको प्रहरीले जनाएको छ । ४० वटा गाईलाई डोर्‍याएर नेपाल भारतको बन्जरहा नाका भएर भारततर्फ लैजादै गरेको अवस्थामा नशिरलाई पक्राउ गरिएको रौतहट प्रहरीका डीएसपी नविन कार्कीले बताए ।नियन्त्रणमा लिएका ४० वटा गाईको ४ लाख ८ हजार मूल्याँकन गरेर नशिरलाई आवश्यक कारवाहीको लागि गौर भन्सार कार्यालयमा बुझाएको उनले बताए ।
----------
२६ वैशाख, बुटवल । प्रहरीले किटानी जाहेरी नलिएपछि मृतक महिलाका आफन्त र स्थानीय आमा समूहले इलाका प्रहरी कार्यालय बुटवल घेराउ गरेका छन् ।गत शुक्रबार रुपन्देहीको बुटवल उपमहानगरपालिका -१४ बिनायकपुरकी लक्ष्मी खत्री आफ्नै घरमा झुण्डिएको अवस्थामा मृत फेला परेकी थिइन् ।माइती पक्षबाट बुबा डोमबहादुर खत्रीले परिवारका सदस्य मिलेर कुटपिट गरी हत्या गरिएको दावीसहित किटानी जाहेरी दिन बिहीबार इप्रका बुटवल गएका थिए । तर, प्रहरीले जाहेरी लिन इन्कार गरेपछि बिहीबार दिउसो इप्रका बुटवल घेराउ भएको हो ।स्थानीय महिलाले इप्रका बुटवलको गेटमा प्रदर्शन र नाराबाजीसमेत गरेका छन् ।इलाका प्रहरी कार्यालय बुटवलका प्रमुख डीएसपी डिलबहादुर मल्लले भने मृतककी आमाले यसअघि नै जाहेरी दिइसकेकी र ज्यान मुद्दामा सासूलाई पक्राउ गरी अनुसन्धान जारी रहेकाले किटानी जाहेरी नलिइएको बताए ।तर, मृतककी भाउजु मधु भुसालले भने मृत्युको अघिल्लो बिहान लक्ष्मी सासूबाट कुटिएर घाइते भएपछि फेसबुकमा जे पनि हुन सक्छ भन्ने लेखेको, सोही दिन राति घरमा रुवाबासी चलेको पाइएकाले किटानी जाहेरी दिन खोज्दा प्रहरीले नलिनु आश्चर्यको विषय भएको बताइन् । ‘किटानी जाहेरी लिएर अनुसन्धान गर्दा के बिग्रन्छ र ?’- मधुले भनिन्-‘प्रहरीको व्यवहारले पीडामाथि थप पीडा थपेको छ ।’अर्घाखांची गोखुङ्गा माइत भएकी लक्ष्मीको ७ वर्षअघि अमृत खत्रीसँग बिहे भएको थियो । उनकी ६ वर्षकी छोरी छन् । लक्ष्मीको मृत्यु भएपछि रोजगारीका लागि दुबई रहेका अमृत घर फर्केका छन् ।बिहे गरेको केही महिनापछि देखि सासूले लक्ष्मीमाथि दुर्व्यवहार र दाइजो कम ल्याएको भन्दै कुटपिट गर्ने गरेको माइती पक्षको दावी छ ।लक्ष्मीको मृत्युलाई शंकास्पद भन्दै माइती पक्षले गहिराईमा पुगेर अनुसन्धान गरी दोषीलाई कारवाही गर्न माग गरेका छन् ।लक्ष्मीको मृत्यु भएपछि परिवारका सदस्यले माइतीलाई खबर नगरी उनको दराज फोरेर कपडाहरु नजिकैको खोलामा फ्याकिदिएको मृतककी भाउजु भुसालले बताइन् ।
----------
२६ वैशाख, वीरगञ्ज । नेपाली कांग्रेसका सभापति शेरबहादुर देउवाले वैशाख २४ गते संसदमा भएको घटनाप्रति प्रधानमन्त्री केपी शर्मा ओलीले माफी माग्नुपर्ने बताएका छन् ।संसदमा प्रधानमन्त्रीले अमर्यादित शब्द बोलेर गल्ती गरेको भन्दै माफी माग्नुपर्ने बताएका हुन् । बिहीबार पार्टीको राष्ट्रिय जागरण अभियान अन्तर्गत वीरगञ्जमा आयोजित कार्यक्रममा उनले भने ‘जथाभावी बोलिदिने, मान्छेबाट गल्ती हुन सक्छ, सरी है गल्ती भयो भन्नुपर्दैन ?’प्रमुख प्रतिपक्षी दलका नेता देउवाले माफी नमागेर प्रधानमन्त्रीले तानाशाही प्रवृत्ति देखाएको बताए । ‘ओली तानाशाह हुन्, यीनीहरु गल्ती गर्ने तर गल्ती नै गरेको छैन जस्तो गर्ने खालका छन् ।’वैशाख २४ गते संसदमा कांग्रेस सांसदहरुले सोधेको प्रश्नको जवाफ दिन रोष्टममा गएका प्रधानमन्त्रीले  भएको थियो । कांग्रेस सांसदले प्रधानमन्त्रीले असंसदीय भाषा बोलेको भन्द त्यसलाई रेकर्डबाट मेटाउन माग गरेका थिए । तर प्रधानमन्त्रीले रोष्टमबाटै कांग्रेस सांसदसँग सवालजवाफ गरेका थिए ।सभापति देउवाले सभामुखप्रति पनि आक्रोश पोखे । ‘सभामुखले त डिलिट गर्छु पनि भन्न सक्नुभएन, कस्तो कमजोर सभामुख ?’प्रजातन्त्रमा संकट आएको बताउँदै देउवाले प्रजातन्त्रलाई बचाउनका लागि एकजुट भएर लाग्न कार्यकर्तालाई आग्रह गरे ।पार्टीभित्रको प्रसंगमा देउवाले कांग्रेस सच्चा समावेशी पार्टी भएको दावी गरे । ‘दलित महिला मुस्लिम जनजाति, थारु सबैलाई आरक्षणको व्यवस्था गरेको छ । यस्तो व्यवस्था अरु कुनै पार्टीले गरेको छैन, त्यसैले नेपाली कांग्रेस सच्चा मानेमा समावेशी पार्टी छ’ उनले भने ।सहमहामन्त्री डा प्रकाशसरण महतले कम्युनिष्ट फुट्लान र हामी बलियो बनौंला भनेर नबस्न कार्यकर्तालाई आग्रह गरे । ‘पछिल्लो चुनावमा नेपाली कांग्रेसले विगतको तुलनामा राम्रो मत ल्याए पनि कम्युनिष्ट एक भएकाले जिते, उनीहरु फुटलान र जितौला भनेर भएन । एक अर्कालाई गाली गर्ने, निन्दा गर्न छोड्नुपर्छ’ उनले भने ।
----------
२६ वैशाख, काठमाडौं । परमाणु सम्झौतासँग सम्बन्धित नियम इरानले तोडेमा नराम्रो परिणाम भोग्नुपर्ने चेतावनी पश्चिमा देशहरुले दिएका छन् । इरानले भने अमेरिकाको तर्फबाट लगाइएका प्रतिबन्धबाट इरानलाई बचाउन ६० दिनभित्र कदम नचाले फेरि युरेनियम उत्पादन र बिक्री सुरु गर्ने चेतावनी दिएको छ ।अमेरिकाले गत वर्ष आफैंले परमाणु सम्झौताबाट अलग भएको घोषणा गर्दै इरानमाथि प्रतिबन्ध लगाएको थियो । त्यसपछि दुई देशबीचको सम्बन्धमा राम्रो छैन ।सन् २०१५ मा भएको सम्झौताको उद्देश्य इरानको परमाणु महत्वाकांक्षामा अंकुश लगाउनु थियो । त्यसपछि इरानमाथि लगाइएको प्रतिबन्ध खुकुलो बनाइएको थियो ।अहिले यस सम्झौताबाट इरान आफैं आंशिक रुपमा अलग छ । अर्थात् सम्झौताका केही सर्तहरु नमान्ने बताएको छ । इरानका विदेशमन्त्री जावेद जरीफले भने आफूहरुले चालेको पछिल्लो कदम सम्झौताअनुसार नै भएको दाबी गरेका छन् ।इरानमाथि प्रतिबन्ध लगाएर अमेरिकाको ट्रम्प प्रशासनले उसको अर्थव्यवस्थामा नोक्सान पुर्‍याएको छ । इरानको मुद्राको मूल्य सबैभन्दा तल्लो स्तरमा पुगेको छ र महंगीको दर करिब चौगुणाले बढेको छ ।त्यसैले इरानले पश्चिमा देशहरुलाई ६० दिनको समयसीमा दिँदै अमेरिकाको तर्फबाट लगाइएका प्रतिबन्धबाट इरानलाई बचाउन आग्रह गरेको हो । यदि इरानलाई बचाउन आवश्यक कदम नचालिएमा यूरेनियम उत्पादन फेरि सुरु गर्ने र बिक्री गर्ने चेतावनी इरानले दिएको छ ।अर्कोतर्फ लण्डनमा रहेका अमेरिकी विदेशमन्त्री माइक पोम्पियोले इरानको प्रभाव रोक्नका लागि अमेरिका पश्चिमा मित्र राष्ट्रहरुको साथमा रहेको अभिव्यक्ति दिएका छन् । साथै परमाणु सम्झौताको बारेमा अमेरिकाको अलग विचार रहेको उनले बताएका छन् ।चीन, रुस, ब्रिटेन, फ्रान्स र जर्मनी अहिले पनि इरानसँग भएको परमाणु सम्झौतामा सामेल छन् । अमेरिकाले भने गत वर्ष यस सम्झौता तोडेको थियो ।ब्रिटेनका विदेश सचिव जेरेमी हन्टले इरानको ताजा कदम अस्वीकार्य रहेको बताएका छन् । साथै उनले इरानलाई सम्झौता पालना गर्न सुझाव दिएका छन् । जेरेमीले यस सम्झौता तोड्नुअघि आफ्नो भविष्यको बारेमा सोच्न इरानलाई चेतावनी दिएका छन् ।जर्मनीका विदेशमन्त्री हिको मासले यस सम्झौतालाई युरोपको सुरक्षाका लागि महत्वपूर्ण भनेका छन् र जर्मनी सम्झौताको पक्षमा रहेको बताएका छन् ।फ्रान्सका रक्षामन्त्री फ्लोरेन्स पार्लेले युरोपेली देशहरुले यस सम्झौतालाई टिकाइ राख्न हरसम्भव कोशिस गरिरहेको बताएका छन् । यदि यसलाई तोडियो भने इरानले नराम्रो परिणाम भोग्नुपर्ने चेतावनी उनले दिएका छन् ।रुसका विदेशमन्त्री सर्गेई लावरोभले सम्झौतामा संलग्न सबै राष्ट्रलाई सम्झौता पालना गरिरहन भनेका छन् । साथै उनले पश्चिमा देशहरुले मुद्दालाई भट्काउन चाहेको टिप्पणी गरेका छन् ।चीनले इरानमाथि अमेरिकाले लगाएको प्रतिबन्धको कडा विरोध गर्दै आएको छ ।यी सबै अवस्थाको बीच अमेरिकी विदेशमन्त्री माइक पोम्पियोले इरानको आगामी कदमको प्रतिक्षा गरिरहेको बताएका छन् । यस्तै अमेरिकी राष्ट्रपति ट्रम्पका विशेष सहायक टिम मोरिसनले इरानको पछिल्लो अभिव्यक्तिलाई युरोपलाई ब्ल्याकमेल गर्न खोजिएको भनेर टिप्पणी गरेका छन् । उनले युरोपेली देशलाई इन्सटेक्स (इन्सट्रुमेन्ट इन सपोर्ट अफ ट्रेड एक्सचेन्ज)बाट पछि हट्न अपिल गरेका छन् ।यो पेमेन्ट गर्ने नयाँ तरिका हो । जसलाई ब्रिटेन, फ्रान्स र जर्मनीले यसै वर्षको जनवरीबाट नयार गरेका थिए ताकि इरानमाथि लागेका प्रतिबन्धहरुमा कुनै प्रकारको समस्याविना उसको साथ व्यापार जारी राख्न सकियोस् ।यस प्रकारको व्यापारमा प्रमुख रुपमा इरानी जनतालाई अत्यावश्यक खाद्यपदार्थ, औषधि र प्रतिबन्ध नलगाइएका अन्य सामान सामेल छन् । इरानका लागि विदेशी लेनदेनको सबैभन्दा प्रमुख उत्पादन तेल हो । तर इन्सटेक्समा तेल सामेल छैन । इरान चाहान्छ युरोपीय देशले तेललाई पनि समावेश गरोस् ।इरानले परमाणु सम्झौताका दुई हिस्साबाट आफैंलाई अलग गरेको छ । यसलाई ज्वाइन्ट कम्पि्रहेन्सिब प्लान अफ एक्सन (जेसीपीओए) भनिन्छ । यसअन्तर्गत युरेनियम र हेभी वाटरको बिक्री समावेश छ ।यस सम्झौता अन्तर्गत परमाणु हतियार बनाउन प्रयोग हुने सरप्लस युरेनियमलाई इरानले आफूसँग राख्दैन, उसले विदेशमा बेच्दछ ।
----------
२६ वैशाख, काठमाडौं । संसदको प्रस्तुतिलाई लिएर विपक्षी क्रुद्ध बनिरहेका बेला प्रधानमन्त्री केपी शर्मा ओली आजबाट ६ दिन देश बाहिर हुने भएका छन् । भियतनाम र कम्बोडियाका प्रधानमन्त्रीको निम्तो मान्न बिहीबार त्यसतर्फ जान लागेका ओली ६ दिन उतै व्यस्त हुन लागेका हुन् ।भियतनामका प्रधानमन्त्री गुएन सुआन फुक र कम्बोडियाका प्रधानमन्त्री सम्देह अक्का मोह सेना पडेइ टेको हुन सेनको निमन्त्रणामा प्रधानमन्त्री ओली बिहीबार बिहान त्यसतर्फ प्रस्थान गर्न लागेको प्रधानमन्त्रीको सचिवालयले जानकारी दिएको छ ।प्रधानमन्त्रीसँगै उनकी पत्नी राधिका शाक्य, परराष्ट्रमन्त्री प्रदीपकुमार ज्ञवाली, प्रधानमन्त्रीका मुख्य सल्लाहकार विष्णुप्रसाद रिमाल, परराष्ट्र सल्लाहकार डा राजन भट्टराई, संघीय संसद्का सदस्य, राष्ट्रिय योजना आयोगका पदाधिकारी, विभिन्न मन्त्रालयका उच्चपदस्थ सरकारी अधिकृत र गैरसरकारी क्षेत्रका प्रतिनिधि तथा सञ्चारकर्मी पनि त्यसतर्फ जाने परराष्ट्र मन्त्रालयले जनाएको छ ।प्रधानमन्त्री ओली सुरुमा भियतनाम जानेछन् । जहाँ उनी वैशाख २६–३० गतेसम्म व्यस्त रहनेछन् ।त्यहाँ रहँदा उनले भियतनामका आफ्ना समकक्षी फुकसँग प्रतिनिधिमण्डलस्तरीय द्विपक्षीय वार्ता गर्ने परराष्ट्र मन्त्रालयले जनाएको छ । ओलीले नेशनल एसेम्बेलीका अध्यक्षसँग पनि भेटघाट गर्ने कार्यक्रम बनेको छ ।भ्रमणका क्रममा प्रधानमन्त्री ओलीले त्यहाँको ह नाम प्रान्तमा आयोजना हुने अन्तरराष्ट्रिय वैशाख दिवस तथा हो चि मिह्न राष्ट्रिय राजनीति प्रतिष्ठान र नेपाल–भियतनाम व्यवसाय मञ्चलाई सम्बोधन गर्नेछन् । दुई देशबीच द्विपक्षीय सम्बन्ध प्रगाढ पार्न केही सम्झौतासमेत हुने बताइएको छ । यद्यपि, परराष्ट्रले त्यसबारे केही प्रष्ट्याएको छैन ।प्रधानमन्त्री ओली भियनतामको भ्रमण सकाएर वैशाख ३० गते नै उतैबाट कम्बोडिया लाग्नेछन् । त्यहाँ उनले आफ्ना समकक्षी हुन सेन, नेशनल एसेम्बली र सिनेटका अध्यक्षसँग भेट गर्ने तय भएको छ ।भियतनामको भ्रमणमा जस्तै कम्बोडियामा रहँदा पनि उनले द्विपक्षीय हित प्रवर्द्धनलगायत विषयमा छलफल गर्ने परराष्ट्रले जनाएको छ ।प्रधानमन्त्री ओली आगामी जेठ १ गते स्वदेश फर्कने कार्यक्रम छ ।
----------
२६ वैशाख, झापा । भारतसँग सीमा जोडिएको झापा जिल्लाबाट नक्कली नागरिकता लिने भारतीयहरुको बिगबिगी बढेको छ । पहाडे मूलका भारतीय नागरिकले नेपाली नागरिकता लिने क्रम जिल्लामा बढेको छ ।झापाबाट भारतीयहरुले कसरी नागरिकता लिइहेका छन् भन्ने एउटा दृष्टान्त अनलाइनखबरले फेला पारेको छ । स्थानीयवासीलाई नक्कली नातेदार बनाएर नागरिकता लिने प्रचलन झापामा सामान्यजस्तै बनिसकेको छ ।भारतको दार्जिलिङ, सिक्किम, आसाम, मणिपुरमात्रै होइन म्यानमारबाट समेत झापा आएर नागरिकता लिने क्रम चल्दै आइरहेको छ । विगतमा कैयौं भुटानी शरणार्थीहरुले कर्मचारीलाई पैसा खुवाएर आफूलाई नेपालीकरण गरिसकेका छन् भने अहिले पनि पारिबाट झापा छिरेर नागरिकता बनाउने क्रम रोकिएको छैन ।यही क्रममा एक भारतीय युवकलाई नेपाली नागरिकताको सिफारिस बनाइदिएको खुलेपछि झापाको कचनकवल गाउँपालिका वडा नं. २ का वडाध्यक्षसहित ९ जना फरार भएका छन् । प्रहरीले जनप्रतिनिधिविरुद्ध वारेन्ड काटेपछि वडा कार्यालयले गर्नुपर्ने दैनिक काम प्रभावित बनेको छ ।कचनकवल गाउँपालिकाको यो घटनाले झापा जिल्ला प्रशासनलाई गम्भीररुपमा सोच्न बाध्य बनाएको छ ।झट्ट हेर्दा नेपालीजस्तै देखिने र भाषा पनि दुरुस्तै भएका एक अधबैंशे युवक १० वैशाखमा नागरिकता लिन जिल्ला प्रशासन कार्यालय, झापा पुगे । गृहमन्त्रालयले जन्मसिद्ध आधारमा नागरिकता जारी गर्न बाटो खोलेलगत्तै प्रशासनमा नागरिकता लिन आउनेको भीड लागेको थियो ।नागरिकता फाँटका कर्मचारीलाई भ्याइनभ्याइ थियो । प्रवेश गर्ने वित्तिकै ती युवकले कचनकवल गाउँपालिका वडा नं. २ बाट ल्याएको सिफारिस देखाए । स्थानीय बमबहादुर र चन्द्रकला गुरुङ दम्पत्तिका छोरा भुपाल गुरुङका रुपमा उनले आफ्नो परिचय दिए ।तर, नागरिकता जारी गर्ने तर्खर हुँदै गर्दा एकजना कनिष्ठ कर्मचारीले भुपालको हातको नङमा मतदान गर्दा लगाइने मसी देखे, जसले उनलाई सोच्न बाध्य बनायो ।‘पारि निर्वाचन भएको दुईदिन मात्रै बितेको थियो । त्यसैले उहाँलाई शंका लागेछ’, झापाका प्रमुख जिल्ला अधिकारी जनकराज दाहालले अनलाइनखबरसँग भने, ‘त्यसपछि ती युवकलाई बोलाएर सोधपुछ थालियो ।’केहीबेरको केरकारपछि उनका साथबाट भारतको मतदाता परिचय पत्र र आधार कार्ड फेला परेको दाहालले बताए । उनका अनुसार त्यसलगत्तै झापाका प्रहरी प्रमुख एसपी दिनेशराज मैनालीलाई खबर गरिएको थियो । र, कार्यालय परिसरबाटै उनी पक्राउ परे ।तराईका अन्य जिल्लाभन्दा झापामा नागरिकता लिनेको संख्या बढी देखिएपछि विभिन्न आशंका सार्वजनिक भइरहँदा प्रमाणसहित प्रशासन कार्यालयबाटै गुरुङ पक्राउ परेपछि गम्भिरतापूर्वक अनुसन्धान सुरु भयो ।त्यस क्रममा बमबहादुर र चन्द्रकलाले भुपाललाई नक्कली छोरा बनाएको खुल्यो । उनीहरु मात्र होइन, यो अपराधमा कचनकवल गाउँपालिका–२ का जनप्रतिनिधि र कर्मचारीसमेत संलग्न देखिएको छ ।प्रहरीले अनुसन्धानका लागि वडाध्यक्ष मेखबहादुर भट्टराईसहित सदस्य धनबहादुर गुरुङ, कर्मचारी हरिप्रसाद गौतम र खगेन्द्रप्रसाद खतिवडाविरुद्ध पक्राउ पूर्जी जारी गरिसकेको छ ।१५ वैशाखमा अदालतबाट पक्राउ अनुमति लिएर जनप्रतिनिधि, वडाका कर्मचारी र स्थानीय कविता गुरुङ, गंगा भट्टराई, प्रेमप्रसाद तिम्सिना, शिवकुमार दाहाल र तुलसीराम गुरुङको खोजीमा हाल प्रहरी जुटेको छ ।झापाका डीएसपी महेन्द्र श्रेष्ठ भन्छन्, ‘पूर्जी जारी भइसकेका व्यक्तिको खोजी तीब्र पारिएको छ ।’ उनका अनुसार पक्राउ परेपछि मात्रै नागरिकता सिफारिसमा आर्थिक चलखेल थियो÷थिएन भन्ने खुल्नेछ ।प्रहरी स्रोतका अनुसार भुपालले वयानका क्रममा आफूले गल्ती गरेको स्वीकारेका छन् । ‘खुलेका बेला लिइराखौं भनेर लिएको हुँ’, गुरुङले प्रहरीलाई भनेका छन् ।’नक्कली नागरिकता बनाउन खोज्ने भुपालको स्थायी ठेगाना उनीसँग रहेको भारतीय आधार कार्डमा भारतको मणिपुरस्थित ‘कोल्पेचाङ नेपाली भिलेज’ उल्लेख छ ।आधार कार्डमा भुपालका पिताको नाम चन्द्रबहादुर गुरुङ उल्लेख छ भने झापाबाट लिएको सिफारिसमा कचनकवल गाउँपालिका वडा नम्बर २ बस्ने बमबहादुर गुरुङको छोरा भूपाल गुरुङको मिति ०४० साल १० महिना ७ गते कचनकवल गाउँपालिका वडा नम्बर २ मा जन्म भएको उल्लेख छ ।
----------
२४ वैशाख, काठमाडौं । देशमा लगानीको वातावरण सुधारिएको सरकारले दाबी गरिरहँदा चालु आर्थिक वर्षमा भने वैदेशिक लगानीको स्थिति उत्साहजनक छैन । यस आवको चैत १५ गतेसम्म २ सय ६६ परियोजनामा ११ अर्बको मात्रै वैदेशिक लगानी प्रतिबद्धता प्राप्त भएको छ, जुन गत वर्षभन्दा २४ अर्बले कम हो ।वैदेशिक लगानीकर्ताहरुको सबैभन्दा ठूलो उदासिनता ऊर्जा क्षेत्रमा देखिएको छ । गत वर्ष ऊर्जा क्षेत्रमा २२ अर्ब २० करोड रुपैयाँ लगानी प्रतिबद्धता आएको थियो । चालु आर्थिक वर्षको साढे आठ महिनासम्म कुनै प्रतिबद्धता आएको छैन । ऊर्जामा लगानी नआउँदा नै समग्र वैदेशिक लगानी खस्केको हो ।उत्पादनमुलक क्षेत्रमा ५७ उद्योगका लागि ५ अर्ब ४८ करोड ५१ लाख रुपैयाँको लगानी प्रतिबद्धता आएको छ । गत वर्ष यो आँकडा ५ अर्ब ९७ करोड ८१ लाख रुपैयाँ थियो । उद्योग विभागका अनुसार सेवामुलक क्षेत्रमा विदेशी लगानीका ८५ परियोजनामा १ अर्ब ८५ करोड ५७ लाख, पर्यटनका ८७ परियोजनामा ३ अर्ब ७६ करोड ७० लाख, खानी क्षेत्रका २ परियोजनामा १ करोड ३१ लाख लगानी प्रतिबद्धता यो अवधिमा आएका छन् ।अघिल्लो आर्थिक वर्षको समिक्षा अवधिमा विश्वभरका ३८ मुलुकबाट लगानी प्रतिबद्धता आएकोमा यो वर्ष ३० देशबाट मात्रै आएको छ । गत वर्ष चीनले परियोजना संख्या र रकमका आधारमा सबैभन्दा धेरै लगानी गरेको थियो । उसले १०६ परियोजनामा २८ अर्ब ५७ करोड लगानीको प्रतिबद्धता गरेको थियो ।यो अवधिमा कृषि क्षेत्रको लगानीमा पनि ठूलो ह्रास आएको छ । गत वर्ष कृषिमा १ अर्ब ८६ करोड लगानी प्रतिबद्धता आएको थियो । तर, यस वर्ष १५ परियोजनाका लागि १५ करोड ३२ लाख मात्रै लगानी प्रतिबद्धता आएको छ । यस्तै सूचना प्रविधि क्षेत्रमा २० उद्योगका लागि २८ करोड ९४ लाख लगानी भित्रिएको छ, जबकि गत वर्ष समिक्षा अवधिमा यो क्षेत्रमा २६ करोड २८ लाख लगानी प्रतिबद्धता प्राप्त भएको थियो ।यो वर्ष समिक्षा अवधिमा ४५ परियोजनाका लागि भारतबाट सबैभन्दा धेरै लगानी प्रतिबद्धता आएको छ । कुल प्रतिबद्धता रकमको झण्डै आधा अर्थात ५ अर्ब ५९ करोड ४७ लाख रुपैयाँको लगानी प्रतिबद्धता भारतबाट आएको हो । तर परियोजना संख्याका आधारमा सबैभन्दा धेरै १०६ परियोजनामा चीनबाट २ अर्ब लगानी प्रतिबद्धता भएको छ ।यस वर्ष ऊर्जा क्षेत्रमा ठूलो लगानी प्राप्त नभएका कारण विदेशी लगानी खुम्चिए जस्तो देखिएको  उद्योग विभागका महानिर्देशक विनोद प्रकाश ंसिंहले बताए । लगानी सम्मेलनपछि धेरै लगानीकर्ताहरुले चासोका साथ नेपालमा लगानी गर्न खोजेको र करिब ४३ परियोजना स्वीकृती क्रममा रहेको उनले जानकारी दिए । नयाँ ऐनअनुसार ६ अर्बभन्दा बढीको वैदेशिक लगानीलाई बोर्डले हेर्ने हुँंदा यहाँको मात्रै तथ्यांकले विदेशी लगानीबारे यकिन गर्न नमिल्ने महानिर्देशक सिंहको भनाइ थियो ।लगानी प्रतिबद्धतामा कमी आए पनि रोजगारी प्रक्षेपण भने यस वर्ष बढेको छ । गत वर्षको समिक्षा अवधिमा २ सय १४ परियोजनामा ३५ अर्बको लगानी प्रतिबद्धता आउँदा यसबाट करिब ८ हजार रोजगारी सृजना हुने प्रक्षेपण गरिएको थियो । यस वर्ष ९ हजारलाई रोजगारी सृजना हुने अनुमान गरिएको छ । गत वर्षको तुलनामा यो वर्ष साना खुद्रे उद्योगमा लगानी बढेको विभागको तथ्यांकमा उल्लेख छ ।सरकारी संयन्त्रबीचको समन्वय अभाव र नेपालको अवस्थालाई लगानीकर्ताले पर्ख र हेरको नजरले हेरेका कारण पनि लगानी घटेको अर्थविद् डा. डिल्लीराज खनाल बताउँछन् । ठूला आयोजना फाष्ट ट्र्याकबाट अगाडि बढाउने सरकारी योजनाका कारण पनि लगानीकर्ता अलमलिएको हुन सक्ने उनको तर्क छ ।कर्मचारी समायोजन, कानुन संशोधनलगायतका सकारात्मक काम यो एक वर्षमा सरकारले गरेको र यसको फाइदा आगामी वर्ष देखिने डा.खनालले बताउँछन् । विदेशी लगानीकर्ताले सरकारलाई  अविश्वास गरेको भनेर अहिल्यै अर्थ्याउन नमिल्ने उनको भनाइ छ ।
----------
२६ वैशाख, काठमाडौं । आज कानुन दिवस, कानुन र न्याय क्षेत्रका संलग्नहरुले बिभिन्न कार्यक्रम गरी मनाउँदैछन् । यसै अवसरमा प्रधानन्यायाधीश चोलेन्द्र समशेर राणाले शुभकामना सन्देश दिँदै विधिको शासन सुनिश्चिताका लागि योगदान गर्ने प्रेरणा मिलोस् भनेका छन् ।नेपालमा विक्रम संवत् २००८ सालमा प्रधान न्यायालय ऐन जारी भएको थियो । त्यसमा २००९ साल वैशाख २६ गते तत्कालीन राजा त्रिभुवनले लालमोहर लगाएर कार्यान्वयनमा ल्याएका थिए । सोही दिनको दिनको स्मरणमा हरेक वर्ष २६ वैशाखलाई कानून दिवसको रुपमा मनाइन्छ । दिवसको अवसरमा सर्वोच्च अदालत परिसरमा अपराह्न जलपान कार्यक्रम आयोजना गरिएको छ ।दिवसको अवसरमा प्रधानन्यायाधीश राणाले जनआस्थामा आधारित न्याय पद्धतिको स्थापना र विकास गर्न आजको दिनले थप हौसला प्रदान गर्ने विश्वाससमेत व्यक्त गरेका छन् । ‘स्वतन्त्र न्यायपालिका, विधिको शासन, संवैधानिक सर्वोच्चता एवम् लोकतान्त्रिक मूल्य मान्यताप्रति प्रतिबद्ध रहँदै निष्पक्ष र सक्षम न्यायपालिकाको प्रवर्द्धन र सहज पहुँचयुक्त एवम् जनआस्थामा आधारित न्याय पद्धतिको स्थापना र विकास गर्न आजको दिनले थप हौसला प्रदान गर्ने विश्वास समेत लिएको छु,’ प्रधानन्यायाधीश राणाको शुभकामना सन्देशमा लेखिएको छ ।साथै उनले कानुन दिवस २०७६ ले समानता, न्याय र विधिको शासनको सुनिश्चितताका लागि आ-आफ्नो ठाउँबाट योगदान गर्ने सकारात्मक सोच, प्रेरणा र क्षमता सबैमा प्रदान गरोस् भन्ने शुभकामना व्यक्त गरेका छन् ।नेपालमा स्वतन्त्र न्यायपालिकाको जग बसाल्ने श्रेय हरिप्रसाद प्रधानलाई दिइन्छ । हरिप्रसाद प्रधान नेपालको पहिलो प्रधानन्यायाधीश हुन् । नेपालका पछिल्ला प्रधानन्यायाधीशहरु भने राजनीतिबाट प्रभावित हुने गरेकाले विवादमा मुछिने गरेका छन् ।
----------
२६ वैशाख, सिन्धुपाल्चोक । कांग्रेसको जागरण अभियान उद्घाटनका क्रममा झडप हुँदा सिन्धुपाल्चोकमा तरुण दलका १ कार्यकर्ता घाइते भएका छन् ।पार्टी सभापति शेरबहादुर देउवा र वरिष्ठ नेता रामचन्द्र पौडेल पक्षधर कार्यकर्ताबीच सिन्धुपाल्चोकको कार्यक्रमस्थलमै कुटाकुट हुँदा कांग्रेस केन्द्रीय सदस्य मोहन बस्नेतनिकट तरुण दल १ नम्बर क्षेत्रका समानान्तर समितिका अध्यक्ष चोकबहादुर श्रेष्ठ घाइते भएका हुन् । कांग्रेस २ नम्बर क्षेत्रीय समापति नवराज भट्टराईका अनुसार, उनको टाउकोमा चोट लागेको छ ।जागरण अभियान उद्घाटन सत्रको सुरुमै मन्तव्य राखेका देउवमा पक्षधर हरिशरण श्रेष्ठ र जिल्ला सचिव झलक नेपालले पार्टी जिल्ला सभापति विकास लामाले सामूहिक नेतृत्वमा अघि बढ्नुपर्नेमा एकलौटी पार्टी चलाएको आरोप लगाएका थिए ।श्रेष्ठ र नेपालपछि मञ्च पाएका जिल्ला सभापति लामाले आफूमाथि लागेका आरोपबारे प्रष्टीकरण दिएपछि दुई पक्षबीच भनाभन सुरु भएको र त्यसले झडपको रुप लिएको कांग्रेस सिन्धुपाल्चोक जिल्ला सचिव बिलबहादुर तामाङले जानकारी दिए ।झडपपछि कार्यक्रमका सहभागीबीच भागभाग मच्चिएको थियो ।कार्यकर्ताबीच विवाद भएपछि कांग्रेस केन्द्रीय सदस्य अम्बिका बस्नेतले सम्झाउने प्रयास गरे पनि कार्यकर्ता थप उत्तेजित बन्दै कुटपिटमा उत्रिएका थिए । कार्यक्रममा तनावपछि बस्नेत समस्या बोकेरै राजधानी फर्केको पार्टी जिल्ला सभापति विकास लामाले बताए ।सिन्धुपाल्चोकमा लामो समयदेखि शेरबहादुर देउवा र पौडेल पक्षबीच चरम विवाद रहँदै आएको छ ।
----------
२६ वैशाख, डडेल्धुरा । जिल्लाको परशुराम नगरपालिका–५ स्थित भुवनेश्वरी नमूना माध्यमिक विद्यालयमा एक व्यक्ति मृत फेला परेका छन् ।३५ वर्षीय रनबहादुर दर्लामी मगर विद्यालयको दोस्रो तलामा बुधबार मृत अवस्थामा भेटिएका हुन् ।इलाका प्रहरी कार्यालय, जोगबुडाका प्रमुख प्रहरी निरिक्षक ईश्वरीदत्त पाण्डेयकाअनुसार, मृतक मगर कैलाली चुरे गाउँपालिका–४, बण्डका बासिन्दा हुन्।केही समयदेखि सोही विद्यालयमा मजदुरी गर्दै आइरहेका मगर मदिरा सेवनको कुलतमा फसेको बताइएको छ । प्रहरीले घटनाबारे थप अनुसन्धान भइरहेको जनाएको छ ।
----------
२६ वैशाख, हेटौंडा । प्रदेश ३ का मुख्यमन्त्री डोरमणि पौडेलले न्याय दिने क्रममा बिभिन्न समयमा संस्थाको गरिमा नै संकटमा पर्ने गरी हुने फैसलाप्रति सचेत रहनुपर्ने बताएका छन् अदालतको गरिमामाथि आँच आउने गरी विगतमा भएका फैसलाबाट पाठ सिक्नुपर्ने उनको भनाइ छ ।प्रदेश ३ को आन्तरिक मामिला तथा कानून मन्त्रालयले बिहीबार कानून दिवसमा गरेको कार्यक्रमलाई सम्बोधन गर्दै मुख्यमन्त्री पौडेलले भने, ‘न्यायमूर्तिले अनुहार हेरर होइन, निर्मम ढंगबाट फैसला गर्नुपर्छ, मेरो र तेरोभन्दा पनि सही के हो त्यो आधारमा काम गर्न सकिएमात्र गरिमा बढ्छ ।’उनले न्यायालयमा सबैको समान पहुँच भए मात्रै न्याय हुनेमा जोड दिए । उनले प्रदेशमा कानून निर्माणको काम भैरहेको भन्दै सरकारको गति बढाउनका लागि आवश्यक कानून निर्माण छिटो गर्नुपर्ने बताए ।कार्यक्रममा प्रदेशका आन्तरिक मामिला तथा कानूनमन्त्री शालिकराम जम्मकट्टेलले राजनीतिक घटनाक्रम अनुसार कानून परिवर्तन नहुँदा जनताको न्यायालयप्रति विश्वास घटेको बताए । समयक्रमअनुसार कानून निर्माण गर्ने व्यक्ति र कार्यान्वयन गर्ने निकाय पनि परिवर्तन हुनुपर्ने बताए । ‘भनसुनको आधारमा न्याय दिने, पहुँच नभएकाहरुलाई हेप्ने संस्कार फेर्नु पर्छ,’ उनले भने ।कार्यक्रममा उच्च अदालत पाटन हेटौंडा इजलासका मुख्य न्यायाधीश पुष्पराज कोइराला, हेटौंडा उपमहानगरपालिकाकी उपमेयर मीनाकुमारी लामालगायतले जनताको न्यायलयमा सहज पहुँच पुर्‍याउने कानून निर्माण गर्नुपर्नेमा जोड दिएका थिए ।
----------
२६ वैशाख, वीरगञ्ज । पर्साबाट प्रहरीले सालको तयारी गोलिया काठ सहित दुईजनालाई पक्राउ गरेको छ । प्रहरीले पर्सागढी नगरपालिका वडा नम्बर ९ बस्ने बलिराम सहनी र चैती देवीलाई पक्राउ गरेको हो ।वीरगञ्ज महानगरपालिका-१३ बाट बिहीबार पक्राउ परेका बलिराम ना४ख ६९५८ नम्बरको यात्रुबहाक बसका चालक हुन भने चैतिदेवी बसधनी हुन् ।वागवानाबाट वीरगञ्जतर्फ आइरहेको बसमा अवैध रुपमा सालको गोलिया काठ ल्याउँदै गरेको सूचनाको आधारमा उनीहरुलाई ११ क्युफिट काठसहित पक्राउ गरिएको वडा प्रहरी कार्यालय श्रीपुरका प्रहरी निरीक्षक चक्रबहादुर मल्लले जानकारी दिए ।बसमा खानतलासी गर्दा बसको डिक्की र छतमा लुकाएर ल्याउँदै गरेको ११ क्युफिट सालको तयारी गोलियाकाठ बरामद भएको प्रहरी निरीक्षक मल्लको भनाइ छ । बरामद गरिएको काठको मूल्य अन्दाजी ५० हजार रहेको अनुमान गरिएको छ ।बरामद गरिएको काठ, बस र पक्राउ परेका दुवै जनालाई आवश्यक कारबाहीका लागि जिल्ला वन कार्यालय पर्सामा बुझाइएको वडा प्रहरी कार्यालय श्रीपुरले जनाएको छ ।
----------
२६ वैशाख, काठमाडौं । चुच्चेपाटी-टुसाल-बौद्ध-जोरपाटी सडकखण्ड छिटो पिच गर्न माग गर्दै व्यापारी र स्थानीय बासिन्दाले  स्वतस्फूर्तरुपमा अनिश्चितकालीन आन्दोलन सुरु गरेका छन् ।बिहीबारबाट सुरु गरिएको दबावमूलक विरोध कार्यक्रम सडक पिच नभएसम्म जारी राख्ने उनीहरुले बताएका छन् । समयमा काम सम्पन्न नगर्ने ठेकदारलाई कारवाही गर्नुपर्ने उनीहरुको माग छ ।बौद्ध व्यापार संघको आयोजनामा बिहीबार बिहान व्यापारी र स्थानीयबासी बौद्ध स्तुपा अगाडि विरोध प्रदर्शनमा उत्रिएका छन् ।प्रदर्शनमा उत्रिएकाहरुले ‘कालोपत्रे छिटो गर’, ढिलासुस्ती गर्ने ठेकदारलाई कारबाही गर’ जस्ता नारा लेखिएका प्लेकार्ड बोकेका थिए । उनीहरुले ह्युमपाइप, पोल तेर्स्याएर र सडकको बीच भागमै बसेर गाडीहरुको आवत-जावत रोकेका थिए । यद्यपि प्रहरीले सडकका अवरोधहरु हटाएको छ । तर, उनीहरुको प्रदर्शनका कारण यातायात आवागमन प्रभावित भएको छ ।लामो समयदेखि सडक मर्मत नहुँदा विश्व सम्पदा सूचीमा सूचिकृत बौद्ध स्तुपा अगाडिको सडकमा हिँडडुल गर्न समस्या छ । सो सडकमा घाम लागेका बेला धुलो उड्ने र पानी परेका बेला हिलो हुने गरेको छ ।यसबाट सडक किनारका बासिन्दा र व्यापारीहरु सबैभन्दा बढी प्रभावित भएका छन् । सडक जीर्ण भएकाले मानव स्वास्थ्यमा असर परेको र व्यापार व्यवसाय पनि संकटमा परेको गुनासो उनीहरुको छ ।यो सडकखण्ड निर्माणको जिम्मा हिराचन एन्ड कम्पनीले करिब चार वर्षअघि १ अर्ब ४५ करोड रुपैयाँमा पाएको हो । सम्झौताअनुसार यो सडक २०७४ को माघ महिनामै यो सडक बनिसक्नुपर्ने थियो । तर, अहिलेसम्म सडक निर्माण कार्य पूरा नगरेर अलपत्र छाडिएको छ । सरकारले भने ठेकेदार कम्पनीको म्याद थपेको थप्यै गरेको छ ।लामो समयदेखि सडक नबन्दा वर्षाको बेला ताल नै बन्ने गरेको छ । ढल निकासको समेत राम्रो प्रवन्ध हुन सकेको छैन ।  सडकको दुरावस्थाका कारण विश्व सम्पदा सूचीमा सूचीकृत बौद्धनाथ स्तुप क्षेत्र संरक्षित स्मारकबाट समेत हट्न सक्ने खतरा भएको भन्दै यसअघि मानव अधिकार तथा नागरिक समाजले पनि चिन्ता व्यक्त गरेको थियो ।सो सडकखण्डमा पर्ने मेडिकल कलेज, शंकरापुर अस्पताल, अर्थोपेडिक अस्पताल, स्तूपा सामुदायिक अस्पताललगायत स्वास्थ्य संस्थामा बिरामी पुर्‍याउन हिँडेका एम्बुलेन्ससमेत सडकमै फस्दा बिरामीले सास्ती व्यहोर्नुपरेका घटनाहरु पनि भएका छन् ।त्यसैले सडकको स्तरोन्ततिका लागि स्थानीयवासीले निरन्तर दबाबमूलक विरोधका कार्यक्रम गर्दै आएका छन् । स्थानीयले यसअघि सडकमै विरोधसभा, सडक रोपाइँ, कवि गोष्ठीलगायतका कार्यक्रमसमेत गरेका थिए ।    
----------
२६ वैशाख, काठमाडौं । कलंकी–सातदोबाटो–कोटेश्वर सडकखण्ड निर्माणका क्रममा सुरक्षाको मामिलामा गम्भीर लापरवाही भएको पुष्टि भएको छ । सडक विभागले बनाएको विज्ञ समूहले यो खण्डलाई सवारी तथा यात्रुको सुरक्षा हुने गरी सुधार गर्नुपर्ने निश्कर्षसहितको रिपोर्ट बुझाएको छ ।विज्ञको सुझाव अनुसार सडक विभागले काम थलेमा यो सडकका विभिन्न स्थानमा सुधारका लागि सडकको भागहरु भत्काएरै काम गर्नुपर्ने देखिएको छ ।चीन सरकारको सहयोगमा ८ लेनको बनाइएको यो सडक हालै गत १३ माघमा नेपाल सरकारलाई हस्तान्तरण भएको थियो । सडक विभागका अनुसार विज्ञ समूहले सडक पैदलयात्रु र चालकमैत्री नदेखिएको भन्दै विभिन्न पूर्वाधरहरु थप गर्न सुझाव दिएको छ ।नेपालको सडक संरचना, आवश्यक्ता, स्थानीय परिवेश, नेपाली चालक र पैदल यात्रुहरुको प्रवृत्ति अनुकुल सडकको डिजाइन नगर्दा यसलाई पुन मर्मत गर्नुपर्ने निश्कर्षमा विज्ञ समूह पुगेको हो ।विज्ञहरुले सडक विभागलाई यो सडकको बीच ग्रिनरीसहितको खाली ठाउँ राख्नुपर्ने सुझाव दिएका छन् ।विभागका सडक तथा ट्राफिक इकाई प्रमुख दीप बाराहीले सडकलाई विभिन्न तरिकाबाट त्रुटीहरु सच्याएर सुरक्षित बनाउनुपर्ने भन्दै प्रतिवेदन आएको बताए । विज्ञ समूहले यो एक्सप्रेश–वेको बनोटलाई शहरी सडकका रुपमा रुपान्तरण गर्ने गरी चोकहरुलाई व्यवस्थित गर्न भनेको छ ।यो सडकखण्डको बीचको ४ लेनको अधिकतम् स्पिड लिमिट ५० किलोमिटर प्रतिघण्टा हो । दायाँ–बायाँका सर्भिस लेनमा २० किलोमिटर प्रतिघण्टाका दरले सवारी चलाउन सकिन्छ ।यो सडकको सबै चोकहरुमा ट्राफिक लाइट हाल्नुपर्ने सुझाव विज्ञहरुले दिएका छन् । ८ लेनको सडमा ट्राफिक लाइट नहुँदा ट्राफिकले हात हल्लाएर व्यवस्थापन गर्न नसक्ने देखिएको विज्ञ समितिका सडक सुरक्षा विज्ञ पदम शाहीले जानकारी दिए ।‘जेब्रा क्रसिङ पनि थप्नुपर्छ र जेब्रा क्रसहरु राख्दा साधाराण खालको होइन, बाटो काट्दै गरेको सिग्नलाइज हुने गरी सवारीचालकले परैबाट थाहा पाउने गरी राख्नुपर्छ,’ विज्ञ शाहीले भने । यो सडकखण्डमा पर्याप्त जेब्रा क्रसिङ नहुँदा पैदलयात्रुले जोखिम मोलेर सडक पार गर्दै आएका छन् । कोटश्वर, ग्वार्की, सातदोबोटो, एकान्तकुना, बल्खु र कलंकीमा मात्र जेब्रा क्रसिङ छ ।यस्तै यो सडककको दायाँबाया सडक बत्ती पनि नभएकाले तत्कालै बत्तीको व्यवस्था गर्न पनि प्रतिवेदनमा भनिएको छ ।‘रातको समयमा यो सडकमा बत्ती नहुँदा बाटो काट्ने सवारी चलाउने दुबैलाई निकै कठीन देखियो,’ विज्ञ शाहीले भने,‘रातमा गाडी ओभर स्पिडमा हुने भएकाले सडक बत्ती नहुँदा भयानक दुर्घटनाका जोखिम छ ।’यस्तै विज्ञ समूहले सडकको दायाँबायाँ विभिन्न भागमा बलियो रेलिङहरु राख्नुपर्ने सुझाव दिएको छ । रेलिङ नहुँदा पनि सडकमा दुर्घटनाको सम्भावना अधीक देखिएको छ ।यस्तै सडक वारपार गर्ने यात्रुलाई पनि विस्तारित चक्रपथमा निकै समस्या पर्ने देखिएकाले थप आकाशे पुलहरुहरु थप्नुपर्ने निश्कर्षमा विज्ञ समूह पुगेको छ । कोटेश्वर, ग्वार्को र बागडोलमा मात्रै आकाशे पुल बनेको छ । हाल करिब ३ किलोमिटर पार गरेपछि मात्रै अहिले आकाशे पुलहरु भेटिन्छन् ।निर्माणाधीन ६ वटा पुलहरु कहिले बनिसक्छन् भन्ने टुंगो छैन । मुख्य चोकहरुमै आकाशे पुल नहुँदा बाटो काट्न गाह्रो छ ।एकान्तकुनाको यातायात कार्यालय अघि लगायतका धेरै मान्छेको चहलपहल हुने स्थानमा आकाशे पुल अत्यावश्यक देखिएको प्रतिवेदनमा उल्लेख छ ।‘चोकहरुलाई अहिलैकै हालतमा छोड्नु हुँदैन । यसको ले–आउटमा नै परिवर्तन गरेर चाोकहरुमा टर्न गर्न सक्ने व्यवस्था गर्नुपर्छ,’ विज्ञ शाहीले भने,‘चोकहरुमा घुम्ने सवारीलाई संकेत दिने गरी लेन दिनुपर्छ ।’ हाल चोकहरुमा चार लेनको मात्रै सिधा लेन दिइएको छ ।यस्तै सडक किनाराका ढल र नालाहरु खुल्लै छाडिएका दुर्घटना हुँदा ठूलो मानवीय क्षति हुने सम्भवना पनि देखिएकाले त्यसलाई छोप्न पनि सुझाव दिइएको छ ।पहिले नै दुर्घटनाको कारक माने ट्राफिकले हटाइसकेको असुरक्षित डिभाइडर पनि हटाएर त्यसको सट्टा सुरक्षित खालको डिभाइडर राख्न पनि विज्ञ समूहले सुझाव दिएको छ ।विभिन्न ठाउँहरुमा ‘यू टर्न’को पनि प्रवन्ध गर्नुपर्ने विज्ञ समूहको ठहर छ । यस्ता सुधारका काम गर्दा पुरै सडक खण्ड भत्काउन नरेपनि केही स्थानमा भत्काएरै काम गर्नुपर्ने अवस्था देखिएको विज्ञ शाहीले बताए ।‘स–सना कामका लागि केही चोक र ‘यू टर्न’ गर्नुपर्ने सथानमा सडक सामान्य रुपमा भत्काउन पर्छ,’ विज्ञ शाहीले भने । सडक विभागले विज्ञ समूहले दिएका सुझावलाई अब क्रमैसँग कार्यान्वयन गर्दै सुधार गर्ने बताएको छ ।चक्रपथ सुधार आयोजना अन्तर्गतको १०.३९ किलोमिटरको कलंकी–सातदोबाटो–कोटेश्वर खण्ड ५ वर्ष लगाएर निर्माण भएको थियो । अब चीन सरकारकै सहयोगमा कलंकी–बालाजु–महाराजगञ्ज सडकको विस्तारको योजना छ ।तर, त्यसका लागि दुई सरकनारबीच अनुदानसम्बन्धी सम्झौतामा हस्ताक्षर भएको छैन । यो दोस्रो डिजाइनिङको काम चलिरहेकाले पहिलो खण्डमा जस्तो त्रुटी हुन नदिने सडक विभागका विकास सहायता महाशाखा प्रमुख अर्जुनजंग थापाले बताए ।
----------
२६ वैशाख, वीरगञ्ज । वीरगञ्ज महानगरपालिका–३०, लालपर्सास्थित अतिक्रमित डेढ विगाहा ऐलानी जमिन खाली गराइने भएको छ ।वीरगञ्ज महानगरपालिकाका नगर प्रमुख विजयकुमार सरावगी, प्रमुख जिल्ला अधिकारी नारायण भट्टराई, नेपाल प्रहरी तथा सशस्त्र प्रहरी बल नेपालका प्रहरी उपरीक्षक, सम्बन्धित वडाका वडाध्यक्षसहित १५० जनाको सर्वपक्षीय भेलाले वडामा हाल अतिक्रमण भएका ऐलानी पर्ती जग्गाहरु खाली गराउने निर्णय गरेको हो ।वडा अध्यक्ष अमानत मियाँका अनुसार लालपर्सामा झण्डै डेढ विगाहा ऐलानी जमिन छ । त्यसमा नेपाल राष्ट्रिय निमावि स्थापना गरिएको छ । यो क्षेत्रमा २ दर्जन घरसँगै मुस्लिम समुदायले नमाज पढ्ने ठाउँ ‘जनाजा’ पनि यहीँ छ ।ऐलानी र पर्ती जग्गामा विद्यमान अतिक्रमण हटाउने अभियान जिल्लाभरि नै विस्तार गरेर सार्वजनिक जमिनको संरक्षण गर्नुपर्ने आवश्यकता देखिएको पर्साका प्रमुख जिल्ला अधिकारी नारायण भट्टराईले बताए ।‘जिल्लामा धेरै ठाउँमा ऐलानी पर्ती जमिन अतिक्रमण भएको सूचना हामीलाई आएको छ । त्यसको संरक्षणका लागि आवश्यक कदम चाल्नुपर्ने देखिन्छ’, उनले भने, ‘विगतमा सार्वजनिक जग्गाको संरक्षण गर्ने दायित्व प्रमुख जिल्ला अधिकारीको थियो । स्थानीय सरकार सञ्चालन ऐनले त्यो दायित्व स्थानीय सरकारको भनी उल्लेख गरेकाले जिल्ला प्रशासन कार्यालयले यसमा आफैं पनि सक्रियता लिन्छ । स्थानीय सरकारले मागेको अवस्थामा सुरक्षा सहयोग पनि दिन्छ ।’वीरगञ्ज महानगरपालिका क्षेत्रभित्र कति सार्वजनिक र पर्ती जमिन छ भन्ने यकिन विवरण महानगरसँग छैन । ऐलानी, पर्ती सार्वजनिक जग्गाको खोजी गरिरहेको महानगरपालिकाले जनाएको छ ।त्यसका लागि वडाध्यक्षहरुलाई आफ्नो वडामा रहेको जमिनको विवरण खोजेर पठाउन भनिएको छ । तर, अधिकांश वडाध्यक्षहरुले त्यसो गर्न सकेका छैनन् । वडा नं १४ का अध्यक्ष भरतप्रसाद कुर्मी स्वयं जग्गा कीर्तेको मुद्दामा मुछिएका छन् । उनी अदालतलाई ५ लाख धरौटी तिरेर तारेख धाइरहेका छन् । वीरगञ्ज महानगरपालिकाका अधिकारीहरु नापी र मालपोतले सार्वजनिक जग्गाको खोजबिन कार्यमा सहयोग नगरेको बताउँछन् । पटक–पटक पत्राचार गर्दा र नगरपालिकाका प्रतिनीधि पठाउँदासमेत जग्गाको विवरण नदिने, मूल्यवान जमिनको कागजातको रेकर्ड लुकाएर राख्नेजस्ता कार्य मालपोतबाट भएको महानगरपालिकाका अधिकारीहरु बताउँछन् ।वीरगञ्ज महानगरपालिकाका प्रमुख विजय कुमार सरावगी संघ सरकार मातहतका नापी र मालपोत कार्यालयले सहयोग नगरेका कारण सार्वजनिक संरक्षण गर्न कठिनाई भइरहेको बताउँछन् । ‘सार्वजनिक जमिनको पुराना रेकर्ड केही महानगरपालिकासँग छ । नयाँ अध्ययन गर्न हामीले सकेका छैनौं । कतिपय जग्गा मालपोत र नापीका कर्मचारी मिलेर हाल साविक गरेर पुराना रेकर्ड हटाएर किनबेच भइरहेको जानकारी हामीले पाएका छौं’, उनले भने, ‘संघ सरकार मातहत रहेका मालपोत र नापी स्थानीय सरकारको मातहतमा आएपछि मात्रै केही गर्न सकिन्छ, होइन भने विद्यमान अवस्थामा संघ सरकारले नै कडा कदम चाल्नुपर्छ ।
----------
२६ वैशाख, वीरगञ्ज । सीमावर्ती भारतीय राज्य बिहारमा हुने लोकसभा निर्वाचनका लागि तीन दिन सीमा नाका बन्द हुने भएको छ । निर्वाचनका लागि वैशाख २७ गतेदेखि २९ गतेसम्म अर्थात मे १० देखि १२ तारिकसम्म्म ३ दिन नेपाल भारतको सीमा नाका बन्द हुने भएको हो ।तीन दिनसम्म देशकै प्रमुख भन्सार नाका वीरगञ्ज भन्सार नाका र सिर्सिया सुख्खा बन्दरगाह भन्सार नाका पनि बन्द हुनेछ ।भारतीय पक्षको आग्रहमा लोकसभा निर्वाचनको सुरक्षालाई मध्यनजर गरेर तीन दिन सीमा नाका बन्द गर्न लागिएको पर्साका प्रमुख जिल्ला अधिकारी नारायणप्रसाद भट्टराईले जानकारी दिए । उनका अनुसार विगतमा ४८ घण्टा सीमा बन्द गर्ने गरिएको भए पनि दुवै पक्षको सहमति र समन्वयमा अबदेखि निर्वाचनको समयमा ७२ घण्टा सीमा नाका बन्द हुनेछ ।‘विगतमा पनि निर्वाचनको समयमा सुरक्षालाई मध्यनजर गरेर सीमा बन्द गर्ने गरिएकै हो, यसपालि पनि त्यस्तै हुँदैछ । वैशाख २७ गतेदेखि २९ गतेसम्म सीमा नाका बन्द गरेर सहयोग गर्न भारतीय पक्षले पत्राचार गरेको छ, उनीहरुले अत्यावश्यक पेट्रोलियम पदार्थ नरोक्ने भनेका छन्’ उनले भने ।पर्सा जिल्लाको मात्रै १ सय ७ किलोमिटर भू–भाग भारतको बिहारसँग जोडिएको छ ।त्यसैगरी सीमावर्ती शहरमा प्रशारणमा रहेका मिडियालाई मौन अवधिमा प्रचार प्रसार नगरिदिन पनि भारतीय पक्षले पत्र मार्फत आग्रह गरेको प्रमुख जिल्ला अधिकारी भट्टराईले बताए ।भारतीय लोकसभा निर्वाचनलाई लिएर पछिल्लो पटक सीमावर्ती सुरक्षा निकायका अधिकारीहरुको समन्वय बैठक डेढ महिना अघि मोतिहारीमा बसेको थियो ।बिहारलगायत ७ राज्यको ५९ लोकसभा सीटमा १२ मे अर्थात वैशाख २८ गते निर्वाचन हुँदैछ । भारतीय राजनीतिमा बिहारले महत्वपूर्ण भूमिका निर्वाह गर्छ । किनकी लोक सभाको ५ सय ४३ सदस्यमध्ये ४० जना यहीबाट चुनिने गरेका छन् ।पटना राजधानी शहर भएको बिहारको उत्तरमा नेपाल, पूर्वमा भारतकै पश्चिम वंगाल, पश्चिममा उत्तर प्रदेश र दक्षिणमा झारखण्ड राज्य पर्छ । मौर्य वंशको उदय बिहारको मगधबाट नै भएको मानिन्छ । बिहारबाट सन् १९३६ मा ओडिशा र सन २००० मा झारखण्ड अलग भएको थियो ।बिहार राज्यको नाम बौद्ध भिक्षुहरु बस्ने ठाउँ बिहारको नामबाट राखिएको हो । बिहारका बासिन्दाको मुख्य पेशा कृषि हो, बिहारमा जम्मा ११ प्रतिशत मानिस मात्रै शहरी क्षेत्रमा बसोबास गर्छन् । बिहारमा अहिले नितिश कुमारको नेतृत्वमा एनडीएको सरकार छ ।
----------
२६ वैशाख, काठमाडौं । प्रधानमन्त्री केपी शर्मा ओली आज भियतनाम प्रस्थान गरेका छन् ।भियतनामका प्रधानमन्त्री गुएन सुआन फुक र कम्बोडियाका प्रधानमन्त्री सम्देह अक्का मोह सेना पडेइ टेको हुन सेनको निमन्त्रणामा प्रधानमन्त्री ओली त्यसतर्फ प्रस्थान गरेका हुन् ।प्रधानमन्त्रीलाई त्रिभुवन अन्तर्राष्ट्रिय विमानस्थलमा प्रतिनिधिसभाका सभामुख कृष्णबहादुर महरा, राष्ट्रियसभाका अध्यक्ष गणेशप्रसाद तिमल्सेना, उपप्रधान एवंम रक्षामन्त्री ईश्वर पोखरेल, मन्त्रीहरू र  उच्च पदस्त व्यक्तिहरूले बिदाइ गरेका  छन् ।६ दिने भ्रमका क्रममा प्रधानमन्त्री ओली सुरुमा भियतनाम जानेछन् । त्यहाँ ३० गतेसम्म व्यस्त रहनेछन् । भियनतामको भ्रमण सकाएर ३० गते नै कम्बोडिया लाग्नेछन् । त्यहाँ उनले आफ्ना समकक्षी हुन सेन, नेशनल एसेम्बली र सिनेटका अध्यक्षसँग भेट गर्ने कार्यक्रम छ ।दुबै देशको भ्रमणमा रहँदा प्रधानमन्त्रीले द्विपक्षीय हित प्रवर्द्धनलगायत विषयमा छलफल गर्ने परराष्ट्र मन्त्रालयले जनाएको छ । प्रधानमन्त्री ओली आगामी जेठ १ गते स्वदेश फर्कने कार्यक्रम छ ।प्रधानमन्त्रीसँगै उनकी पत्नी राधिका शाक्य, परराष्ट्रमन्त्री प्रदीपकुमार ज्ञवाली, प्रधानमन्त्रीका मुख्य सल्लाहकार विष्णुप्रसाद रिमाल, परराष्ट्र सल्लाहकार डा राजन भट्टराई, संघीय संसद्का सदस्य, राष्ट्रिय योजना आयोगका पदाधिकारी, विभिन्न मन्त्रालयका उच्चपदस्थ सरकारी अधिकृत र गैरसरकारी क्षेत्रका प्रतिनिधि तथा सञ्चारकर्मी पनि भ्रमणमा सहभागी छन् ।
----------
२६ वैशाख, कैलाली । सुदूरपश्चिम प्रदेशको उद्योग, पर्यटन, वन तथा वातावरण मन्त्रालयले आर्थिक वर्ष २०७५÷७६ मा करिब १६ करोड रुपैयाँ मठ मन्दिर बनाउनमा खर्च गर्न लागेको पाइएको छ ।प्रदेशका ९ वटा जिल्लामा करिब तीन सय मन्दिर बनाउन १६ करोड रकम खर्च गर्न लागेको हो । मन्दिरमा बजेट छुट्याएकोमा विपक्षी दलहरुले भने् विरोध जनाएका छन् ।‘क्रान्तिका नाममा मन्दिर भत्काएको नेपाल कम्युनिष्ट पार्टी यतिबेला सरकारमा छ’, नेपाली काँग्रेस संसदीय दलका नेता रणबहादुर रावलले भने, ‘मन्दिर भत्काएर क्रान्ति गरेको पार्टीकै नेतृत्वमा रहेको सरकारले सुदू पश्चिमलाई मन्दिरै मन्दिरको प्रदेश बनाएर विकास र समृद्धिका सपनामाथि पनि खेलवाड गरिएको छ ।’नेपाली कांग्रेस डोटीका नेता योगेन्द्रबहादुर शाहीले डोटीमा मन्दिर निर्माणका लागि छुट्याएको बजेट खर्च भइसकेको देखाइए पनि काम भने नभएको आरोप लगाए ।मन्त्रालयले मन्दिर निर्माणमा एक लाखदेखि १० लाख रुपैयाँसम्म खर्च गरिरहेको छ । मन्त्रालयको लगानीमा निर्माण भइरहेका अधिकांश मन्दिर व्यक्तिगत र कुल देवताका मन्दिर रहेका छन् । मन्दिरको पर्खाल र संरचना मर्मत सुधारमा मन्त्रालयले लगानी गरिरहेको मन्त्रालयबाट प्राप्त योजना विवरणमा उल्लेख छ ।नेकपा संसदीय दलका सचेतक तारा लामा तामाङले अनुभवको कमी र पहिलो बजेट भएका कारण बजेट कार्यान्वयनमा समस्या भएको हुनसक्ने बताए ।उनले भने, ‘मन्दिर जनताको आस्थासंग जोडिएकोले माग बढी आउनु स्वाभाविक हो, तर प्रदेशको महत्वका धार्मिक क्षेत्रमा लगानी गरेको भए धार्मिक पर्यटनमा योगदान पुग्थ्यो ।’उद्योग, पर्यटन, वन तथा वातावरणले चालू आर्थिक वर्षका लागि ९ सय २३ योजना कार्यान्वयन गरिरहेको छ । मन्त्रालयका सूचना अधिकारी यज्ञमूर्ति खनालले चालु आर्थिक वर्षमा मन्त्रालयले प्रदेश सरकारबाट बिनियोजित एक अर्ब ५१ करोड र संघीय सरकारबाट प्राप्त ४९ करोड समेत गरी दुई अर्ब खर्च गर्न लागेको बताए ।जनसंख्या, भूगोल, माग, आवश्यकताका आधारमा योजना बनाउनुपर्नेमा मन्त्री माया भट्टले योजना बनाउदा मनपरी गरेको नेपाली कांग्रेस संसदीय दलका प्रवक्ता डिल्लीराज पन्तले आरोप लगाए ।पर्यटन क्षेत्रका तीन सय ७० योजनामध्ये एक सय ७० योजना मन्त्री माया भट्टको गृह जिल्ला बैतडीमा मात्रै कार्यान्वयन भइरहेका छन् । जनसंख्याको हिसाबले सुदूरपश्चिमको ४० प्रतिशत जनसंख्या भएको र १० वटा निर्वाचन क्षेत्र रहेको कैलालीभन्दा बैतडीमा बढी योजना छन् । सबैभन्दा कम योजना भने डडेल्धुरामा परेको छ ।९ सय २३ योजनामध्ये बैतडीमा १ सय ८७, कैलालीमा १ सय २७, अछाममा १ सय १८, डोटीमा १ सय १, दार्चुलामा ७८, बझाङमा ८४, कञ्चनपुरमा ७४, बाजुरामा ७० र डडेलधुरामा ६२ योजना रहेका छन् ।
----------
२६ वैशाख, विराटनगर । सर्बाेच्चको आदेशपछि अहिले जन्मको आधारमा नागरिकता लिएका बुबाआमाका सन्तानलाई वंशजको नागरिकता वितरण रोकिएको छ ।गृह मन्त्रालयले परिपत्र गरेपछि मोरङमा जन्मसिद्ध नागरिकका तीन हजार नौ सय १० जना सन्तानले वंशज नागरिकता लिइसकेका छन् । अरु २४ सय जना नागरिकता दिने पालो पर्खिरहेका छन् ।गृह मन्त्रालयको परिपत्र पछि नागरिकता बनाउनेको भीड बढेपछि जिल्ला प्रशासन कार्यालयले टोकन प्रणाली सुरु गरेको थियो । गृहको परिपत्रका आधारमा दिइने नागरिकता दिनमा १ सय ५० जनालाई मात्र दिन टोकन वितरण गरिएको थियो । तर पछि घटाएर दिनमा एक सय वटा मात्र टोकन वितराण् गरिको थियो ।चैतमा वितरण भएको टोकन बिहीबार सकिदै थियो । पुरानो टोकनका ३०० र नयाँ टोकन लिएका २१ सय गरी २४ सय जना नागरिकता पाउने पालो पर्खिरहेका थिए ।सहायक प्रमुख जिल्ला अधिकारी उमेश पाण्डेका अनुसार जिल्ला प्रशासन कार्यालय मोरङ, इलाका प्रशासन कार्यालय रंगेली र उर्लाबारीबाट जम्मा ३ हजार ९ सय १० जनाले नागरिकता पाएका छन् ।उनका अनुसार जेठ २१ गते सम्मका लागि नागरिकता बितरण गर्न टोकन वितरण गरिएको थियो । २०६३–६४ मा मोरङबाट २० हजार ५ सय हाराहारीले जन्मका आधारमा नागरिकता लिएका थिए ।
----------
२६ वैशाख, काठमाडौं । प्रहरीको काम नियम पालना गराउनु र उलंघन गर्नेलाई कारबाही गर्नु हो । तर प्रहरी आफैले नियम उलंघन गरे कसले कारबाही गर्ला ?प्रसंग हो वौद्ध जोरपाटी सडकको । सडक मर्मत सम्भार नगरेको विरोधमा बिहीबार स्थानीय वासिन्दाले सो सडक खण्ड अवरुद्ध पारे । चार वर्षदेखि सडक मर्मत नगरी अलपत्र छाडेको विरोधमा स्थानीयवासिन्दा विरोधमा उत्रिएका थिए ।स्थानीयको अवरोधका कारण वौद्ध जोरपाटी सडक बन्द भएको थियो । बन्दका क्रममा एक प्रहरी सरकारी नम्बर प्लेटको मोटरसाइकलमा पछाडि दुई जना यात्रु बोकेर हिँडेको देखिए । मोटरसाइकल चालकले नेपाल प्रहरीको बर्दी लगाएका छन्, उनले चलाएको मोटरसाइकलमा अंग्रेजीमा नेपाल प्रहरी लेखिएको छ । तर मोटरसाइकलमा पछाडि दुई जना सर्वसाधारण चढेका छन् । स्थानीयले ठाउँ ठाउँमा पोल ढालेर अवरोध गरेको सडकमा ती प्रहरीले अवरोध छलाउँदै मोटरसाइकल चलाएका छन् ।सामान्यतया एक जना चढ्ने मोटरसाइकलमा चालकसहित दुई जनासम्म यात्रा गर्न मिल्छ । एउटै मोटरसाइकलमा दुई जना भन्दा बढी यात्रा गरेको देखेमा ट्राफिक प्रहरीले् कारबाहीसमेत गर्छ । तर यी प्रहरीलाई कारबाही होला कि नहोला ?
----------
२६ वैशाख, काठमाडौं । महान्यायाधिवक्ता अग्निप्रसाद खरेलले न्यायालयलाई प्रभावित पार्ने गरी आमसञ्चार क्षेत्र अघि बढेको आरोप लगाएका छन् ।नेपाल पत्रकार महासंघ ललितपुर शाखाले बिहीबार गरेको ‘पत्रकार आचारसंहिता तथा भाषा प्रशिक्षण’ कार्यक्रममा उनले आमसञ्चार माध्यमले न्यायालयको स्वतन्त्रताको सम्मान गर्नुपर्ने बताए ।‘न्यायालयलाई प्रभाव पार्नेतिर पत्रकारिता गइरहेको विश्वास गर्छु’ उनले अगाडि भने, ‘प्रेस स्वतन्त्रताको कुरा गरिरहँदा न्यायालयको स्वतन्त्रतालाई ख्याल गर्नु पर्छ कि पर्दैन ?’
प्रकाशन स्वतन्त्रता, नागरिक स्वतन्त्रता संवैधानिक अधिकार भए पनि यसको कार्यान्वयन कसरी भइरहेको छ भन्नेतर्फ ख्याल गर्नुपर्ने अवस्था आएको महान्यायाधीवक्ता खरेलको भनाइ छ ।अपराधसम्बन्धी मुद्दामा अदालतले सांकेतिक नाम प्रयोग गरेर व्यक्तिको गोपनीयताको सम्मान गरे पनि पत्रकारले आशंकाकै भरमा व्यक्तिको नाम लेखिदिने गर्दा अनुसन्धानमै असर पर्ने गरेको खरेलले बताए । ‘प्रमाणित नभई अपराधमा मुछिएका व्यक्तिको नाम सार्वजनिक नगर्दा के हुन्छ ?’ उनले प्रश्न गरे ।महान्यायधिवक्ता खरेलले विभत्स तस्वीर प्रकाशन नगर्नसमेत सुझाव दिए । प्रहरीको अनुसन्धान र न्यायालयलाई प्रभावित नगर्न आमसञ्चार क्षेत्रले निर्वाह गर्नुपर्ने भूमिकाबारे छलफल गर्नुपर्ने उनले बताए ।प्रेस काउसिन्ल नेपालका अध्यक्ष किशोर श्रेष्ठले सञ्चार क्षेत्रको विकाससँगै बेतिथि पनि बढेको बताए । बेतिथि बढेकै कारण सरकारले कडा कानुन बनाउँदै गएको आफूलाई लागेको अध्यक्ष श्रेष्ठको भनाइ थियो ।
----------
२६ वैशाख, काठमाडौं । आगामी आर्थिक वर्ष २०७६/७७ को बजेटका लागि भन्दै सरोकारवालाहरुलाई संसदको अर्थ समितिले ९ पृष्ठको फाराम भर्न लगाएको छ । बिहीबार समितिले प्री–बजेट छलफल आयोजना गर्दै ६१ वटा प्रश्न समेटिएको फाराम भर्न लगाएको हो ।कार्यक्रममा उपस्थित सांसद, नेपाल सरकारका उच्चस्तरका अधिकारी, नेपाल राष्ट्र बैंकका गभर्नर, बीमा समितिका अध्यक्ष, बैंकका सीईओहरु, बीमा कम्पनीका सीईओहरु, नेपाल उद्योग वाणिज्य महासंघ, चेम्बर अफ कमर्श, नेपाल उद्योग परिसंघ लगायत निजी क्षेत्रका प्रतिनिधि, सहकारी क्षेत्रका प्रतिनिधि सबैले फाराम भरेर बुझाएका छन् ।आगामी आर्थिक वर्षको बजेटको प्राथमिकता कस्तो हुनुपर्ने, कुन क्षेत्रमा बढी लगानी गर्नु पर्ने, बजेट कार्यान्वयनमा संघ, प्रदेश तथा स्थानीय तहको भूमिका कस्तो हुनुपर्ने, रोजगारी सिर्जना गर्न सकिने क्षेत्रहरु, वैदेशिक लगानी भित्र्याउन के गर्ने लगायतका प्रश्नहरु यसमा समावेश रहेको थियो । लिखितपछि समितिले मौखित सुझावसमेत लिएको छ ।समितिलाई आगामी आर्थिक वर्षको बजेटमा समावेश गर्नका लागि आ–आफ्नो क्षेत्रको सुझाव सरोकारवालाहरुले दिएका थिए । तर, उनीहरु आफूले दिएको सुझाव कार्यान्वयन हुनेमा विश्वस्त देखिँदैनथे ।अर्थसमितिले सुझावपछि प्रतिवेदन तयार पारेर सरकारलाई बुझाउने बताएको छ । समितिले यसअघि सातवटै प्रदेशमा घुमेर बजेटका विषयमा सुझाव लिएको थियो ।
----------
२६ वैशाख, हेटौंडा । प्रहरीले मकवानपुरमा पहिलो पटक अवैध सुनसहित एक जनालाई पक्राउ गरेको छ ।काठमाडौंबाट वीरगञ्जतर्फ जाँदै गरेको ना ८ ख ३७९२ नम्बरको बस चेकजाँचका क्रममा पूर्वपश्चिम राजमार्ग अन्तर्गत रातमाटेमा सुनसहित भोजपुर षडानन्द नगरपालिका ४ का २९ वर्षका किशोर ल्वागुन प्रक्राउ परेका हुन् ।उनको साथबाट प्रहरीले १ किलो ६ सय ४९ ग्राम ८ सय ९० मिलीग्राम सुन बरामद गरेको छ । प्रहरीले ल्वागुनले लगाएको दुबै खुट्टाको जुत्ताभित्र र पाईन्टको खल्तीमा लुकाएर ल्याएको सुन बरामद गरेको हो ।इलाका प्रहरी कार्यालय पशुपतिनगरका प्रहरी निरीक्षक अरुणकुमार कुशुवाहको टोलीले हेटौंडा १५ रातोमाटेबाट सुनसिहत उनलाई पक्राउ गरेको मकवानपुरका प्रहरी उपरीक्षक मुकेशकुमार सिंहले जानकारी दिए । उनका अनुसार विकले ल्याएको सुनको मूल्य ८५ लाख ८६ हजार २६ रुपैयाँको रहेको छ ।कारोबारमा संलग्न रहेका ल्वागुन दोस्रो पटक लैजादै गर्दा पक्राउ परेको बताइएको छ । पक्राउ परेको सुन र कारोबारमा संलग्न रहेका उनलाई राजश्व अनुसन्धान कार्यालय पथलैया बुझाइने प्रहरीले जनाएको छ ।
----------
२६ वैशाख, काठमाडौं । उद्योगी व्यवसायीहरुले लगानीमैंत्री वातावरण बनाउन सरकारसँग पुनः माग गरेका छन् । नेपाल चेम्बर अफ कमर्शका वरिष्ठ उपाध्यक्ष कमलेशकुमार अग्रवालले लगानीमैंत्री वातावरण बनाउन सरकारसँग माग गरेका हुन् ।सरकारले नीतिगत तथा कानुनी व्यवस्था नगरेकै कारण मुलुकमा लगानीको वातावरण बन्न नसकेको उनको दावी छ ।संघीय संसदको अर्थ समितिले बिहीबार काठमाडौंमा आयोजना गरेको आगामी आर्थिक वर्षको ‘पि्र बजेट’ छलफल कार्यक्रममा बोल्दै वरिष्ठ उपाध्यक्ष अग्रवालले आगामी आर्थिक वर्षको बजेटमा पूर्वाधार विकासमा पनि जोड दिनुपर्ने आवश्यक्ता औंल्याए ।नेपाल उद्योग वाणिज्य महासंघका उपाध्यक्ष किशोरकुमार प्रधानले आगामी आर्थिक वर्षको बजेटमा कृषि क्षेत्रको विकासलाई उच्च प्राथमिकता दिन सरकारलाई सुझाव दिए ।उनले कृषि क्षेत्रले तत्काल लाभ दिने भएकाले पनि सरकारले आगामी आर्थिक वर्षको बजेटमा त्यसका लागि आवश्यक जमिनको उचित व्यवस्था हुने प्रबन्ध पनि गर्नुपर्ने स्पष्ट पारे ।महासंघले बैंकको उच्च व्याजदर घटाएर उद्योगमैत्री वातावरण बनाउने गरी आगामी आर्थिक वर्षको बजेट ल्याउन पनि सरकारलाई सुझाव दिएको छ ।
----------
२५ वैशाख, बुटवल । रुपन्देहीको सालझण्डीबाट पाल्पा, गुल्मी, अर्घाखाँची जोड्ने सडकको शुभारम्भ गरिएको छ । वि.स. २०३८ सालदेखि नै निर्माणको चर्चा भएको सडकको बुधबार मात्रै उद्घाटन गरिएको हो ।कृषि सडकका रुपमा ट्रयाक मात्रै खोलिएको सडकलाई अहिले मोटर गुड्ने गरी बिस्तार गरिएको छ । सडकको बुधबार प्रदेशका भौतिक पूर्वाधार विकासमन्त्री बैजनाथ चौधरीले उद्घाटन गरे ।उनले कृषिको बजारीकरण तथा ग्रामीण पर्यटनको प्रबर्द्धनमा सघाउ पुग्ने भएकाले सम्भावित रणनैतीक सडक अन्तरगत बिस्तार र स्तरोन्नती थालिएको बताए ।
२६ किलोमिटरको दुरी रहेको सालझण्डी-जुठापौवा-सुगुरढुंगा सडकलाई साढे ६ मिटर चौडाइको बनाइएको छ ।पूर्वपश्चिम राजमार्ग अन्तरगत रुपन्देहीको सालझण्डीबाट सुरु भएर पाल्पाको रैनादेवी छहरा गाउँपालिका र अर्घाखाँचीको पाणिनी गाउँपालिका हुँदै गुल्मीको रुरु गाउँपालिकामा जोडिने छ ।सालझण्डी-जुठापौवा-सुगुरढुंगा सडक सडकमा संघीय सरकारको ससर्त अनुदानबाट ५० लाख बजेट छुटि्टएको छ । त्यसमध्ये सडक निर्माणका लागि चालु आर्थिक वर्षमा २७ लाख ३६ हजारमा भावना कन्टक्सन बुटवलले ठेक्का पाएको छ ।यसबाट सडकको नाली काट्ने र १ हजार ८ सय क्षेत्रमा कालोपत्रे गरिने छ । आगामी आर्थिक वर्षमा सबै सडक कालोपत्रे गर्ने पाल्पाका प्रदेश सांसद तुलाराम घर्तीमगरले बताए । सडक पुगेपछि उत्पादित बस्तुले उचित मूल्य र बजार पाउने उनले भनाइ छ ।रुपन्देहीका प्रदेश सांसद भूमिश्वर ढकाल र सैनामैना नगरका प्रमुख चित्रबहादुर कार्कीले लुम्बिनी आउने पर्यटकलाई ग्रामीण क्षेत्रमा लगेर घुमाउन र बसाइ अवधि बढाउनसमेत सडक उपयोगी हुने दाबी गरे ।प्रदेश सांसद नारायण आचार्यले कृषि उत्पादन बजार ल्याउने सडक भएकाले विस्तारलाई प्राथमिकता दिइएको बताए ।सो सडकलाई उत्तर-दक्षिण जोड्ने मूल सडक बनाउन सकिने जनाइएको छ । यसले तराईका २ जिल्ला र पहाडका ३ जिल्लामा आवागमनमा सहजता थप्ने विश्वास गरिएको छ ।
----------
२५ वैशाख, बुटवल । नेपाली कांगेसका महामन्त्री डा.शंशाक कोइरालाले प्रधानमन्त्री तानाशाही बनेको आरोप लगाएका छन् । सबै अधिकारहरु आफ्नो हातमा राख्ने र काण्डै काण्ड मच्चाउने काम भएको भन्दै उनले कांग्रेसले यस्ता गतिविधिको विरोध गर्ने बताए ।नेपाली कांग्रेसले देशका ७७ वटै जिल्लामा बुधबार देखि सुरु गरेको राष्ट्रिय जागरण अभियानका क्रममा रुपन्देहीको भैरहवामा सम्बोधन गर्दै उनले उनले सञ्चारमाध्यम, न्यायपालिकालगायतका क्षेत्रलाई सरकारले कठपुतली बनाएको आरोप लगाए ।यो सरकार काण्डै काण्डको सरकार भन्दै उनले ती काण्डहरु कांग्रेसले पर्दाफास गर्ने दावी गरे । ‘यो सरकारले निर्मला हत्याकाण्ड, बुढीगण्डकी काण्ड, एनसेल काण्ड, वाइटवडी काण्ड लगायतका थुप्रै अपराधहरुलाई लुकाएको छ, हामी पर्दाफास गर्छाै’ नेता कोइरालाले भने ।उनले सरकार अधिनायकवादको गतल बाटोमा हिडेको भन्दै कांग्रेस खबरदारीमा लागिरहने बताए ।
----------
२५ वैशाख, रामेछाप । नेपालको तेह्रथुम, ताप्लेजुङ र संंखुवासभाको सिमानमा पर्ने मिल्के–तीनजुरे– जलजले क्षेत्रलाई गुराँसको राजधानी मानिन्छ । सो क्षेत्रमा २८ भन्दा बढी प्रजातिका गुराँसका फूलहरु पाइने बताइन्छ ।मिल्के क्षेत्रमात्र हैन नेपालका उच्च पहाडी भागहरुमा सिजनमा विभिन्न प्रजातिका गुराँसका फूलहरु ढकमक्क फुल्ने गर्दछन् । मिल्केकै जस्तो रामेछाप जिल्लाका उच्च पहाडी क्षेत्र पनि गुराँस पर्यटनको राम्रो सम्भावना बोकेका छन् ।रामेछापको दोरम्बा गाउँपालिकाको सैलुङ क्षेत्र, सुनापतिको सुनापति डाँडो लगायतका भाग तथा गोकुल गंगा र र उपमाकुण्डको सिँगटी, सेर्दिङ, लाप्चाने लगायतका क्षेत्र पनि विभिन्न प्रजातिका गुराँसका फूलहरुले ढाकिएका छन् ।सो क्षेत्रका वन अहिले विभिन्न रंगका गुराँसले रंगीन भएका छन् । यी क्षेत्रहरुमा गुराँस पर्यटन प्रवद्र्धन गर्न सके आन्तरिक तथा वह्य पर्यटकहरु समेत पर्याप्त तान्न सकिने सम्भावना रहेको छ ।रामेछापका जंगलमा पनि २० भन्दा बढी प्रजातिका गुराँसका फूलहरु पाइने स्थानीय बताउँछन् । रामेछापको लाप्चाने, बासे, बाम्ती, सिँगटीलगायतको क्षेत्रको जंगलमा मात्र १८ थरीको भन्दा बढी गुराँस पाइने उमाकुण्ड गाउँपालिका प्रितीका मानबहादुर खत्री बताउँछन् ।‘हाम्रो खाली आँखाले देख्ने मात्र पनि २० थरी भन्दा बढी रंगका गुराँसहरु यस भेगको जंगलमा पाइन्छ । यसबारेमा अझ अध्ययन हुने हो भने यो भन्दा बढी रंगको गुरास हाम्रो जंगलमा छ’, उनले भने ।उता सैलुङ क्षेत्र गुराँसको भण्डार नै भएको रामेछापको दोरम्बा गाउँपालिका अध्यक्ष कमानसिंह मोक्तान बनाउँदछन् । त्यहाँ पाइने गुराँसका जातको बारेमा अध्यन अनुसन्धान गर्नुपर्ने उनको भनाइ छ ।दोरम्बाको सैलुङ तथा लाप्चाने, तामे बाम्ती तथा चुचुरे क्षेत्र गुराँसको लागि मात्र हैन प्राकृतिक मनोरम वातावरणको मज्जा लिन उपयुक्त छन् ।
----------
२४ वैशाख, काठमाडौं । नेपाली कांग्रेसका नेता प्रकाशमान सिंहले तोकिएको समयभित्रै १४ औं महाधिवेशन सकेर स्थानीय निर्वाचनको तयारीमा लाग्नुपर्ने बताएका छन् ।बुधबार काठमाडौंमा आयोजित कांग्रेसको राष्ट्रिय जागरण अभियानको कार्यक्रममा उनले महाधिवेशन पछि सर्दै गएमा पार्टीभित्रैको हारजितका कारण स्थानीय चुनावमा हार व्यहोर्ने अवस्था आउने भन्दै तोकिएकै समयमा माहाधिवेशन गर्न सभापति शेरबहादुर देउवाको ध्यानाकर्षण गराए ।स्थानीय चुनाव आउन तीन वर्ष बाँकी छ, चौधौं महाधिवेशन स्थानीय निर्वाचन भन्दा धेरै अगाडि नै गर्नुपर्छ’ उनले भने ‘ढिलो गरेर सार्दै गयो भने कांग्रेस त हो नि, फलानोले मलाइ गुटमा हरायो भन्ने भएकाले महाधिवेशन सकेर चुनावको तयारीमा लाग्नुपर्छ ।’पार्टीभित्र गुट उपगुटका कारण गत चुनावमा पराजय व्यहोर्नुपरेको भन्दै नेता सिंहले कांग्रेसभित्र कांग्रेसी संस्कार हराएको टिप्पणी गरे । ‘कांग्रेस भए पनि निर्दलको संस्कार विकास भइरहेको छ । यो राम्रो भएन । समय हुँदैमा विचार गरौं’ उनले भने ।
----------
२५ वैशाख, काठमाडौं । संसदको राज्य व्यवस्था तथा सुशासन समितिले निजामती कर्मचारीको परिवारको परिभाषामा सौतेनी आमा, हजुरबा र हजुरआमालाई नसमेट्ने सहमति गरेको छ ।यसअघि निजामती कर्मचारीको परिवारका सदस्यमा सौतेनी आमा, बाजे र बज्यै पनि समावेश भएकोमा अहिले हटाएर ऐन संशोधनको तयारी गरिएको हो ।बुधबार बसेको समिति बैठकले सङ्घीय निजामती सेवाको गठन, सञ्चालन र सेवाका शर्त सम्बन्धमा व्यवस्था गर्न बनेको विधेयकको दफा २ को ‘च’ संशोधन गर्दै निजामती कर्मचारी परिवारको परिभाषाबाट ‘सौतेनी आमा, बाजे र बज्यै’ लाई हटाएको हो ।विधेयककको दफा २ को (च) मा ‘परिवार’ भन्नाले निजामती कर्मचारी बस्ने तथा निज आफैले पालनपोषण गर्नुपर्ने पति, पत्नी, छोरा, अविवाहिता छोरी, धर्मपुत्र, अविवाहिता धर्मपुत्री, बाबु आमा वा सौतेनी आमा सम्झनुपर्छ र सो शब्दले पुरुष र अविवाहतिा महिला कर्मचारीको हकमा निजको बाजे बज्यै तथा विवाहिता महिला कर्मचारीको हकमा निजकको सासु ससुरासमेत जनाउँछ’ भन्ने उल्लेख छ ।सौतेनी आमालाई परिवारको सदस्यमा समावेश गर्दा बहुविवाहलाई मान्यता दिएको अर्थ लाग्ने सांसदहरुले बताए ।‘सौतेनी आमालाई राख्यौं भने अझ पनि बहुविवाहलाई मान्यता दिएको भान हुन्छ । यसलाई हटाउनुपर्छ भनेर हामीले अडान लियौं,’ समिति सदस्य लक्ष्मी चौधरीले अनलाइनखबरसँग भनिन्, ‘बहुविवाहलाई अवैध मान्ने हो भने कसरी सौतेनी आमालाई परिवारको परिभाषा भित्र राख्ने ?’तर, पहिलो सम्बन्ध कुनै कारणले (मृत्यु, पारपाचुके) टुटेर पुरुषले दोस्रो विवाह गरेको अवस्थामा पहिलो विवाहबाट जन्मिएका सन्तानले सौतेनी आमालाई आफ्नो परिवार ठान्नु नपर्ने वा सौतेनी आमाले श्रीमानको पहिलो विवाहबाट जन्मिएको सन्तानलाई आफ्नो परिवार मान्नु नपर्ने अवस्थाले समस्या निम्त्याउँदैन ? भन्ने प्रश्नमा चौधरीले भनिन्, ‘यस्तो अवस्थामा के गर्ने भनेर पछि नियमावलीमा व्यवस्था गर्न सकिन्छ ।’समितिमा दफावार छलफलमा रहेकोे विधेयकमा ‘परिवार शब्दले पुरुष वा अविवाहिता महिला कर्मचारीको हकमा निजको बाजे, बज्यै तथा विवाहिता महिला कर्मचारीको हकमा निजको सासू, ससूरालाई समेत जनाउने’ भनिएको थियो । समितिले यो प्रस्तावित व्यवस्थालाई पनि संशोधन गर्दै बाजे र बज्यैलाई परिवारको परिभाषाबाट हटाएको छ ।समितिले जुटाएको सहमतिअनुसार परिवारको परिभाषाभित्र अब तीन पुस्ते (आमाबुबा, श्रीमानश्रीमती र छोराछोरी) मात्रै पर्नेछन् ।समितिले परिभाषामा विवाहित/अविवाहित भन्ने शब्द पनि हटाएको छ । ‘विवाहिता महिला कर्मचारीको हकमा निजको सासू, ससूरालाई समेत जनाउने’ भन्ने व्यवस्थालाई पुरै झिक्ने सहमति भएको होे ।छलफलका क्रममा सांसदहरुले महिलाको सासू–ससूरा राख्ने भए पुरुषको किन नराख्ने ? भनेरसमेत प्रश्न उठाएका थिए ।विधेयकको दफा ५२ अनुसार कुनै निजामती कर्मचारीको सेवामा छँदै मृत्यु भएमा निजको परिवारलाई त्यस्तो निजामती कर्मचारीले खाईपाई आएको १२्र महिनाको तलब बराबरको रकम एकमुष्ट विशेष आर्थिक सुविधा प्रदान गर्ने उल्लेख छ ।विधयेक पारित भएपछि यो सुविधामा ‘सौतेनी आमा र हजुरबुबा र हजुरआमा’ले दाबी गर्न सक्ने छैनन् । यस्तै परिवारको परिभाषाभित्र नपरेकाहरुले निवृत्तिभरण वा उपदान जस्ता विषयमा पनि दाबी गर्न पाउने छैनन् । बिरामी हुँदा परिवारका सदस्यले समेत निजामती अस्पतालमा उपचार गर्दा सहुलियत पाउँछन् ।हाल राज्य व्यवस्था समितिमा छलफलका क्रममा रहेको विधेयक समितिबाट पारित भई संसद पुग्नेछ । संसदबाट पारित भएपछि राष्ट्रपतिले प्रमाणीकरण गरेसँगै कार्यान्वयनमा जानेछ ।
----------
२५ वैशाख, काठमाडौं । संसदको शिक्षा तथा स्वास्थ्य समिति अन्तर्गतको युवा तथा खेलकुद उपसमितिले राष्ट्रिय खेलाडीलाई मासिक तलब दिन सुझाव दिएको छ ।राष्ट्रिय टिममा परेका खेलाडीलाई नियमित पारिश्रमिकको ब्यवस्थाका लागि सरकारलाई निर्देशन गर्न सिफारिस गर्दै उपसमितिले बुधबार मूल समितिमा प्रतिवेदन बुझाएको छ । खेलको बर्गीकरण गरी प्राथमिकता निर्धारण गर्न, खेलहरुको विशेष कार्ययोजना बनाउन, खेलाडीका लागि छुट्टै बजेटको ब्यवस्था गर्न र राष्ट्रिय खेलाडी र राष्ट्रिय टिमको स्पष्ट परिभाषा गर्नसमेत उपसमितिले सिफारिस गरेको छ ।उपसमिति संयोजक जीवनराम श्रेष्ठले आर्थिक अभावमा खेलाडीहरु खेल क्षेत्रमा टिकिरहन सक्ने नदेखिएकाले सरकारले ध्यान दिनुपर्ने बताए ।‘खेल बर्गीकरणको आधारमा सम्भावनायुक्त खेलका राष्ट्रिय खेलाडीहरु छनोट गरी नियमित पारिश्रमिक र प्रशिक्षणको व्यवस्था नभएको कारण खेलाडीहरुको स्तरोन्नतिसमेत हुन सकेको देखिएन’ उनले भने ।राष्ट्रिय खेलकुद परिषदले खेलसम्बन्धी वार्षिक क्यालेण्डर बनाएर खेलकुदका कार्यक्रम सञ्चालन गर्न पनि उपसमितिले सुझाव दिएको छ । आठौं राष्ट्रिय खेलकुदका लागि पर्याप्त तयारी नपुगेको उल्लेख गर्दै समितिले त्यसबाट पाठ सिकेर १३ औं दक्षिण एसीयाली खेलकुदको तयारीमा लाग्नुपर्ने पनि सुझाव दिएको छ ।१३ औं दक्षिण एसीयाली खेलकुद प्रतियोगिता आगामी डिसेम्बर ५ देखि १० तारिखसम्म काठमाडौं र पोखरामा सञ्चालन हुँदैछ । ‘दक्षिण एसीयाली खेलकुद प्रतियोगिताको तयारीका लागि विलम्ब भइसकेको छ । हामीले ८ औं मा जस्तो तयारी गरेर हुँदैन । अन्तर्राष्ट्रिय स्तरको मापदण्ड पुरा गर्नुपर्ने हुन्छ’ उनले भने ।प्रतियोगिता आयोजना गर्दा खेलाडीले पर्याप्त अभ्यास गर्न सक्नेगरीे मिति तय हुनुपर्ने सुझाव पनि दिएको उपसमिति संयोजक श्रेष्ठले बताए । खेलकुदको विकासका लागि खेलकुद एकेडेमी मोडलमा जानुपर्ने संयोजक श्रेष्ठले उल्लेख गरे ।शिक्षा तथा स्वास्थ्य समितिले गत मंसिर २ गते समिति सदस्य श्रेष्ठको संयोजकत्वमा युवा तथा खेलकुद उपसमिति गठन गरेको थियो ।उपसमितिले बुधबार मूल समितिमा प्रतिवेदन पेस गरेलगत्तै मूल समितिले उक्त प्रतिवेदन युवा तथा खेलकुदमन्त्री जगत विश्वकर्मालाई बुझाएको छ । प्रतिवेदन बुझ्दै मन्त्री विश्वकर्माले प्रतिवेदन अध्ययन गरेर कार्यान्वयनमा जाने सन्दर्भमा आवश्यक परे समितिसँगै पुनः छलफल गर्ने बताए ।खेलकुदमन्त्री विश्वकर्माले आगामी १० वर्षभित्र प्रत्येक स्थानीय तहमा एउटा खेलग्राम बनाउने योजनाअनुसार सरकारले योजना अगाडि बढाएको बताएका छन् ।
‘नीति तथा कार्यक्रममा पनि आएको छ । अहिले सुरुवात गर्यौैं भने, १० वर्षसम्ममा त सबै ७५३ वटै स्थानीय तहमा खेल ग्राम बन्न सक्नेछन्’ समिति बैठकमा मन्त्री विश्वकर्माले भने ।सातवटै प्रदेशमा अन्र्तराष्ट्रिय स्तरको रंगशाला बनाउने योजना पनि अगाडि बढेको उनले बताए । ‘कम्तीमा सबै प्रदेशले अन्तर्राष्ट्रिय स्तरको खेल आयोजना गर्न सकुन भन्ने ध्येयले सरकारले काम गर्दैछ’, मन्त्री विश्वकर्माले थपे, ‘सरकारले खेल क्षेत्रलाई प्राथमिकतामा राखेको छ ।’
----------
२५ वैशाख, काठमाडौं । नेपाली कांग्रेसका सभापति शेरबहादुर देउवाले सरकारले राष्ट्रपतिलाई बेलायतीको महारानी जस्तै बनाउन खोजेको आरोप लगाएका छन् ।कांग्रेसको राष्ट्रिय जागरण अभियानको शुभारम्भ गर्दै उनले गणतन्त्र आएपछि नेपाल सरकार भन्ने चलन सुरु भइसकेको पनि अहिले तोडिएकोमा आपत्ति जनाए ।उनले भने, ‘राष्ट्रपतिले मेरो सरकार भनिन् । यो भन्दा अगाडि अघिल्लो वर्ष मेरो सरकार भनेकी थिइनन् । रामवरण यादवले नेपाल सरकार भनेका थिए । अहिले यिनलाई बेलायती महारानी जस्तो किन हुनु परेको ?’उनले अघि भने, ‘हर मेजेस्टी भन्ने ? हर मेजेस्टिज विद्या भण्डारी गभर्मेन्ट भन्ने ?’
----------
२५ वैशाख, गुल्मी । गुल्मीमा ७४ वर्षीया सुन्तलीले नागरिता पाएकी छन् । मालिका गाउँपालिका-२ छापहिलो निवासी बस्नेतले जिल्ला प्रशासन कार्यालय गुल्मीले अर्खाबाङमा सञ्चालन गरेको एकीकृत घुम्ती शिविरबाट नागरिता लिएकी हुन् ।बस्नेतलाई गुल्मीका प्रमुख जिल्ला अधिकारी यदुनाथ पौडेल, गाउँपालिका अध्यक्ष रितबहादुर थापालगायतले संयुक्तरुपमा नागरिकता हस्तान्तरण गरे । नागरिता लिन उनका श्रीमान इन्द्रबहादुर बस्नेतले सनाखत गरेका थिए । नागरिता पाएपछि बस्नेतले खुसी व्यक्त गरेकी छन् ।नागरिता नहुँदा उनले बृद्धभत्तासमेत लिनबाट बञ्चित थिइन् । सदरमुकामसम्म बिबिध कारणले पुग्न नसकेको र घर नजिकै शिविर सञ्चालन भएपछि नागरिता लिएको उनले बताइन् ।एकीकृत घुम्ती शिविरबाट गाउँमै सेवा पाउँदा सदरमुकाम आउन नसक्ने र तम्घास आएर नागरिता बनाउँदा लाग्ने खर्चसमेत बचत भएको भन्दै स्थानीय खुसी भएका छन् ।मालिका गाउँपालिकाका ३ वटा स्थानमा एकीकृत घुम्ती शिबिर राखिएको थियो । मंगलवारबाट सुरु गरिएको घुम्ती शिबिरमा मालिका गाउँपालिकाको दलिङ्गमा १७३ जनाले नागरिता लिएको जिल्ला प्रशासन कार्यालय गुल्मीका प्रशासकीय अधिकृत लक्ष्मण पाण्डेयले बताए । बुधवार ९६ जनाले नागरिता लिएका छन् ।जिल्ला प्रशासन कार्यालय गुल्मीले कालिगण्डकी गाउँपालिका पुर्तिघाट,चन्द्रकोट गाउँपालिका शान्तिपुर, मदाने गाउँपालिका पुर्कोटदहमा यसअघि एकीकृत घुम्ती शिविर सञ्चालन गरिसकेको छ ।शिविरमा फोटोसहितको मतदाता नामावली संकलनलगायत अन्य कार्यालयबाट प्रवाह गरिने सेवाहरु पनि दिइएको थियो ।
----------
२५ हेटौंडा, वैशाख । नेपाली कांग्रेसका केन्द्रीय सदस्य अर्जुन नरसिंह केसीले प्रधानमन्त्री केपी शर्मा ओलीलाई भ्रमको खेती गर्ने हास्यकलाकारको संज्ञा दिएका छन् ।जनतालाई भ्रममा राखेर सरकारले हावादारी सपना बाँड्ने काम गरेको भन्दै नेता केसीले जनतालाई भ्रमको खेती र झुटको पुलिन्दाका अड्काउने काम गरिरहेको आरोप लगाए ।काम भन्दा बढी गफमा सिमित भएको र जनताको विकास भन्दा सरकारले सपना मात्र बाँड्ने काम गरेको उनको भनाइ छ ।पार्टीको ‘राष्ट्रिय जागरण अभियान’को बुधबार हेटौंडामा उद्घाटन गर्दै उनले कम्युनिस्ट नेतृत्वको सरकारका कारण मुलुक संकटमा पर्दै गएकोले अब कांग्रेस सचेत हुनुपर्ने बेला आएको बताए । ‘अब पनि घर भित्रको झगडामा मात्र बसियो भने मुलुक संकटमा पर्छ ।’ उनले भने ।नेता केसीले सरकार अपराधीको संरक्षण गर्ने नाइकेको रुपमा रहेको आरोपसमेत लगाएका छन् । सरकारले मुलुकका सबै प्रकारका अपराधिक घटनलाई संरक्षण गरेको भन्दै उनले सेना परिचालनको अधिकारसमेत आफ्नो नेतृत्वमा राखेर सत्ता कव्जाको तयारीमा रहेको बताए ।नेपाली कांग्रेस मकवानपुरका सभापति एवम् प्रदेश ३ का प्रतिपक्षी दलका नेता इन्द्रबहादुर बानियाँको अध्यक्षतामा भएको कार्यक्रममा नेपाली कांग्रेसकी नेतृ रीता खनाल, उमा दाहाल, पार्टी सचिव बुद्ध लामा, कोषाध्यक्ष गोपी बिश्वकर्माले अभियानलाई सफल बनाउँन एक भएर अघि बढ्नुपर्ने बताएका थिए ।
----------
२५ बैशाख, वीरगञ्ज । वैशाख २१ गते उपप्रधानमन्त्रीहरु ईश्वर पोखरेल र उपेन्द्र यादव तथा प्रदेश २ का मुख्यमन्त्री लालबाबु राउत र मन्त्रीहरुले आँधी प्रभावित बारा र पर्साका बासिन्दाको घर निर्माणको शिलान्यास गरे । सेनाले प्रभावित क्षेत्रमा दुई वटा कोठा, भान्साकोठा र शौचालयसहितको घर बनाउनेछ ।तर फेटा गाउँपालिका ६ पुरैनियाका अइनुल हक मियाँ अन्सारी र फिरोज अन्सारी दाजुभाइले घर निर्माण गर्न थालेको १० दिन भइसकेको छ । उनीहरुले घर बनाउन सरकारलाई कुरेर बस्नु उचित ठानेनन् । ६ कोठाको घरको जग खनेर पिलर उठाउने काममा उनीहरु खटिएका छन् ।आँधीले फिरोजको ६ वर्षको छोरा फैयाज अन्सारीको ज्यान लिनुको साथै हजुरबुवालाई घाइते बनायो ।अइनुल हक मियाँ अन्सारीको छोरा मुमताजले सेनाले बनाउने घरले आफूहरुलाई नपुग्ने बताए । ‘सरकार जुन घर बनाउँछ । बलियो पनि छैन, त्यो टिनको छाना छ, हावाहुरी आयो भने उडाएर लैजान्छ । हाम्रो परिवार ठूलो छ, त्यसले पुग्दैन’ उनले भने ।मुमताज दाङ तुलसीपुरमा कक्षा १० मा अध्ययनरत छन् । आँधीले घरमा विपत्ति ल्याएपछि घर आएका उनी घर निर्माणमा अभिभावकलाई सघाउँदैछन् ।आमा जयमुल नेसा घाममा टेन्टमा बस्न कठिन रहेको बताउँछिन् । ‘ठूलै घर थियो, मालसमान राख्ने ठाउँ थियो, हावाहुरीले सबै खत्तम गरिदियो । सुन्दैछु, सरकारले सानो घर बनाउँदैछ, त्यसमा हाम्रो गुजारा हुँदैन, कति सोच्ने ? बालबालिकालाई बस्ने ठाउँ छैन, दिनभरी घाममा मरुला जस्तै हुन्छ, बच्चा लिएर कहाँ जाने ?’ उनले भनिन् ।घर निर्माणका लागि उनीहरुले जग्गा धितो राखेर ६ लाख ऋण लिएका छन् भने आफन्त र साथीहरुसँग सापटी लिएका छन् । फिरोज अन्सारीलाई छोरा वितेको चिन्तासँगै बाँकीलाई कसरी जोगाउने चिन्ता छ । आकाशमा कालो बादल मडारिन थालेपछि उनको सातो जान्छ । ‘ ‘छोरा वित्यो, घर पनि ढल्यो, १२ जनाको परिवार छ । सेनाले बनाउने घरले हामीलाई पुग्दैन’ फिरोजले भने ।सफिक अन्सारीलाई सेनाले कस्तो घर बनाउँदैछ भन्ने पनि थाहा छैन । अन्सारी परिवारकै सदस्य कमरुल नेशा सेना सेनाले बनाउने घरमा परिवार नअट्ने बताउँछिन् । ‘दुईवटा टेन्ट मिलेको थियो, एउटा आँधीले उडाएर लग्यो । सेनाले सानो घर बनाउँदैछ भन्ने सुनेको छु’ उनले भनिन् ‘५ भाइको २५ जनाको परिवार छ । ५ भाइलाई कम्तीमा एक एक कोठा त चाहिन्छ नि । कसरी पुग्छ सानो घरमा ?’ठाकुरराम बहुमुखी क्याम्पसका प्राध्यापक विरेन्द्र साह सरकारले हतारमा निर्णय गरेर गल्ती गरेको बताउँछन् । ‘एकीकृत बस्तीको मोडेलमा जान सकेको भए राम्रो हुन्थ्यो । सरकारले हतारमा निर्णय गरेको छ’ उनले भने ‘एक त घरको डिजाइन पनि तराई मधेसको हावापानी सुहाउँदो छैन । यहाँ अझैपनि संयुक्त परिवार बस्ने चलन छ । एकै जनाको पनि धेरै सन्तान हुन्छन्, त्यति सानो घरमा एउटा परिवार पनि अट्दैनन् ।’नेपाली सेनाले पूर्वाधार निर्माणको मात्रै जिम्मेवारी पाएको छ । सेनालाई सहज रुपमा काम सम्पन्न गर्न आवश्यक सहयोग गर्नेगरी प्रदेश २ का मुख्य सचिवको संयोजकत्वमा ५ सदस्यीय घर पुनर्स्थापना तथा घर पुनर्निर्माण सहजीकरण र समन्वय समिति गठन भएको छ । बारा र पर्साका प्रमुख जिल्ला अधिकारी, नेपाली सेना र सहरी विकास मन्त्रालयका प्रतिनिधि सदस्य छन् ।नेपाली सेनाले १२ वटा क्लष्टर बनाएर काम गरिरहेको छ । नेपाली सेनाका अनुसार त्यसलाई सहयोग गर्न स-साना कार्यदल पनि छन् । नेपाली सेनाका प्रवक्ता विज्ञानराज पाण्डे वर्षअघि नै भौतिक निर्माण्को काम सक्ने योजना रहेको बताउँछन् । उनले भने ‘काम गर्दा जति पनि समस्या आउँछ, प्रदेश सचिव ज्युको अध्यक्षतामा गठित समितिले समाधान गर्छ ।’
----------
२४ वैशाख, काठमाडौं । बुधबार काभ्रेको धुलिखेल नगरपालिका देवीथानस्थान डाँडामा नेपाल प्रहरी, सशस्त्र प्रहरी र नेपाल आर्मीका उद्दारकर्ताहरु दौडधुपमा थिए । विमान दुर्घटनापछि आगो निभाउने, घाइतेको उद्दार गरेर अस्पताल पठाउन, मृतकको पहिचान गर्न उनीहरुलाई भ्याई नभ्याई थियो । तर, यो सबै नक्कली घटना थियो ।यो सत्य घटनामा आधारित थिएन,  दुर्घटनापछिको उद्दारको पूर्वअभ्यास थियो । नेपाल नागरिक उड्ययन प्राधिकरणले हरेक दुई वर्षमा यस्तो पूर्वाभ्यास गर्दै आएको छ ।रिहर्सलका क्रममा करिब आधा घण्टासम्म उनीहरुले घाइतेलाई स्ट्रेचरमा बोकेर हेलिकोप्टरसम्म पुर्‍याउने, गाडीमा राखेर अस्पताल लैजाने, घाइते र मृतक पहिचान गर्ने र आगो निभाउने काममा खटिए ।घटनास्थलमा प्रमुख जिल्ला अधिकारी कृष्णबहादुर राउत पनि थिए । उनले दुर्घटनाबारे संक्षिप्त जारी दिँदै भने ‘तुम्लिङटारबाट काठमाडौं आउँदै गरेको ट्वीनअटर ९ एन इको १०० इको विमान दुर्घटना भएको छ । जसमा १४ जना यात्रु र तीनजना चालकदल गरी १७ जना थिए । त्यसमध्ये १० जनाको मृत्यु भएको छ । ७ जना घाइते भएका छन् । एकजना गम्भीर घाइतेलाई हेलीबाट काठमाडौं पठाइएको छ । ६ जनालाई धुलिखेल अस्पतालमा उपचारका लागि लगिएको छ ।’             
----------
२४ वैशाख, काठमाडौं । प्रधानमन्त्री केपी शर्मा ओली भियतनामका प्रधानमन्त्री गुएन सुआन फुक र कम्बोडियाका प्रधानमन्त्री सम्देह अक्का मोह सेना पडेइ टेको हुन सेनको निमन्त्रणामा ती देशको भ्रमणका लागि बिहीबार बिहान प्रस्थान गर्दैछन् । क्रमशः यही वैशाख २६–३० गते भियतनाम र वैशाख ३०–जेठ १ गते कम्डियामा हुने हुने औपचारिक भ्रमणमा प्रधानमन्त्रीकी धर्मपत्नी राधिका शाक्य पनि रहनेछिन् ।भ्रमणका क्रममा प्रधानमन्त्री ओलीले भियतनामका आफ्ना समकक्षी फुकसँग प्रतिनिधिमण्डलस्तरीय द्विपक्षीय वार्ता गर्ने परराष्ट्र मन्त्रालयले जनाएको छ । उनले नेशनल एसेम्बेलीका अध्यक्षसँग भेट गर्नेछन् । भियतनामी प्रधानमन्त्रीले प्रधानमन्त्री ओली र नेपाली प्रतिनिधिमण्डलको सम्मानमा रात्रिभोज पनि आयोजना गर्नेछन् ।भियतनाम भ्रमणका क्रममा प्रधानमन्त्री ओलीले त्यहाँको ह नाम प्रान्तमा आयोजना हुने अन्तर्राष्ट्रिय वैशाख दिवस तथा हो चि मिह्न राष्ट्रिय राजनीति प्रतिष्ठान र नेपाल–भियतनाम व्यवसाय मञ्चलाई सम्बोधन गर्नेछन् । दुवै देशले द्विपक्षीय सम्बन्धलाई अझ प्रवर्द्धन गर्न केही सम्झौता र समझदारीपत्रमा हस्ताक्षर गर्ने जनाइएको छ ।कम्बोडियाको भ्रमणका क्रममा प्रधानमन्त्री ओलीले त्यहाँका आफ्ना समकक्षी हुन सेनसँग प्रतिनिधिमण्डलस्तरीय वार्ता गर्नेछन् । औपचारिक वार्तापछि कम्बोडियाली प्रधानमन्त्रीले प्रधानमन्त्री ओली र नेपाली प्रतिनिधिमण्डलको सम्मानमा औपचारिक रात्रिभोज आयोजना गर्नेछन् ।प्रधानमन्त्री ओलीले त्यहाँको नेशनल एसेम्बली र सिनेटका अध्यक्षसँग भेट गर्नेछन् । प्रधानमन्त्री ओली नेतृत्वको नेपाली प्रतिनिधिमण्डलमा परराष्ट्रमन्त्री प्रदीपकुमार ज्ञवाली, प्रधानमन्त्रीका मुख्य सल्लाहकार विष्णुप्रसाद रिमाल, परराष्ट्र सल्लाहकार डा. राजन भट्टराई, सङ्घीय संसद्का सदस्य, राष्ट्रिय योजना आयोगका पदाधिकारी, विभिन्न मन्त्रालयका उच्चपदस्थ सरकारी अधिकृत, स्थानीय तहका निर्वाचित पदाधिकारी, नेपाली राजदूतावास बैंककका पदाधिकारी र गैरसरकारी क्षेत्रका प्रतिनिधि एवं सञ्चारकर्मी रहनेछन् । प्रधानमन्त्री र उनको प्रतिनिधिमण्डल आगामी जेठ १ गते स्वदेश फर्कने कार्यक्रम छ ।परराष्ट्र मन्त्रालयमा बुधबार आयोजित पत्रकार भेटघाट कार्यक्रममा परराष्ट्रमन्त्री ज्ञवालीले  भ्रमण मूलतः पर्यटन प्रवर्द्धन र सांस्कृतिक आदानप्रदानमा केन्द्रित हुने जानकारी दिए । उनले गौतमबुद्ध विमानस्थल सञ्चालनमा आएपछि पर्यटक सीधै लुम्बिनी ल्याउने गरी हवाई सम्झौता हुने विषयमा छलफल हुने पनि बताए ।
----------
२५ वैशाख, बुटवल ।  कपिलवस्तुको शिवराज नगरपालिका ९, शिवगढीका यादव चन्दलाई रिहा गर्न उच्च अदालत तुलसीपुर बुटवल इजलासले बन्दी प्रत्यक्षीकरण रीट जारी गरेको छ । रीट जारी भएसंगै चन्द रिहा भएका छन् ।यादवकी श्रीमती सरस्वती चन्दले उच्च अदालत तुलसीपुर बुटवल इजलासमा दायर गरेको बन्दीप्रत्यक्षीकरण रिटमा बुधबार सुनुवाई गर्दै न्यायाधीश कुमार पोखरेल र वामदेव ज्ञवालीको इजलासले रिहा गर्न आदेश दिएको हो ।नेपाल कम्युनिष्ट पार्टीका महासचिव नेत्रविक्रम चन्दका भतिजा समेत रहेका यादवलाई प्रहरी यही बैशाख १३ गते रुपन्देहीको मणिग्रामस्थित यातायात कार्यालयमा आएको बेला पक्राउ गरेको थियो ।बैशाख २३ गते पक्राउ गरेका यादवलाई सार्वजनिक हित, स्वास्थ्य, सुरक्षा, सुविधा र नैतिकता विरुद्धको कसुरमा प्रहरीले वैशाख १९ गते थुनुवा पुर्जी दिएका थिए । यादव भगवानपुरस्थित नेपाल राष्ट्रिय आधारभूत विद्यालयका प्रधानाध्यापकसमेत हुन् ।प्रशासन कार्यालयले प्रहरीको काममा यादवले अवरोध पुर्‍याएको अभियोग लगाए पनि यादवको कसुर र पक्राउ गर्न पर्नुको स्पष्ट कारण नखुलेको देखिएपछि अदालतले बन्दीप्रत्यक्षीकरण रिट जारी गर्दै रिहा गर्न आदेश दिएको हो ।बुधबार भएको सुनुवाईमा रिट निवेदकको तर्फबाट अधिवक्ताहरु ओमप्रकाश अर्याल, लिलाधर मरासिनी, लक्ष्मण निरौला, नगेन्द्रप्रसाद बस्याल, ओमप्रसाद पंगेनी र ज्ञानु केसी. तथा विपक्षी सरकारको तर्फबाट उच्च सरकारी वकिल कार्यालयका न्यायाधिवक्ता आनन्द शर्माले बहस गरेका थिए ।
----------
२५ वैशाख, काठमाडौं । बालुवाटारको जग्गा प्रकरणमा अहिले ‘राणा परिवारको तर्फबाट जारी गरिएको विज्ञप्ति’ चर्चामा छ । दिनहुँ कुनै न कुनै मिडियामा यो विज्ञप्ति छापिइरहेको छ । यो १७ बूँदे विज्ञप्तिका हस्ताक्षरकर्ता ‘सुुवर्णसमशेर परिवारको तर्फबाट’ रुक्म समशेर राणा, हेमाद्री समशेर राणा र हाटक समशेर राणा छन् ।ललिता निवासको करिब तीन सय रोपनी जग्गाको विषयमा सुुर्वण शमशेर र कञ्चन शमशेर राणा परिवारको तर्फबाट भन्दै निकालिएको यो १७ बुँदे विज्ञप्ति तथ्यहीन भएको प्रमाण अनलाइनखबरले प्राप्त गरेको छ ।पूर्वसचिव शारदाप्रसाद त्रितालको अध्यक्षतामा गठित छानविन समितिले ललिता निवासको सरकारी जग्गा अवैध तरिकाले व्यक्तिका नाममा गरेको निश्कर्षसहितको प्रतिवेदन सरकारलाई बुझाएपछि सरकारले २८ फागुनमा विवादित जग्गा रोक्का राख्ने निर्णय गर्‍यो । सरकारको यही निर्णयको विरोधमा राणा परिवारका तर्फबाट विज्ञप्तिबाजी भइरहेको छ ।विसं. २०२१ मंसिर १५ गते मन्त्रिपरिषदले ललिता निवास क्याम्पा भित्रको २९९ रोपनी ९ आना जग्गा मध्ये सुवर्ण शमशेर र कञ्चन शमशेरको भागको १४ रोपनी ११ आना जफत गर्ने निर्णय गरेको थियो ।बाँकी २८४ रोपनी १४ आना ३ पैसा जग्गा र त्यसमा बनेको घर प्रचलित मूल्यमा मुआब्जा दिएर अधिग्रहण गर्ने निर्णय पनि त्यही दिनको मन्त्रिपरिषद बैठकले गरेको थियो ।यो निर्णय ०२१ मंसिर १७ गतेको राजपत्रमा प्रकाशित छ ।ललिता निवासको जग्गाको विषयमा प्रजातन्त्र पुनस्र्थापनापछि कृष्णप्रसाद भट्टराई नेतृत्वको सरकारले ०४७ जेठ १४, जेठ १७ र साउन ८ गते तीनवटा निर्णय गरेको छ ः एक- कति जफत भएको हो भन्ने यकिन गृह मन्त्रालयले गर्ने । दुई- जफत भएको जग्गा सम्बन्धित व्यक्तिलाई फिर्ता दिने र रोक्का भए तत्काल फुक्का गर्ने । तीन- हदबन्दीमा पर्छ भने छानविन गरेर मात्रै दिने, नभए ऐनको वर्खीलाप हुन्छ भनिएको छ ।यसैवीच गत १९ बैशाखमा सुर्वण समशेरको परिवारको तर्फबाट भन्दै रुक्म शमशेर राणा, हेमाद्री शमशेर राणा र हाटक शमशेर राणाले जारी गरेको विज्ञप्तिमा गरिएको दाबी झुठो भएको बालुवाटारको विवादित जग्गाका जानकारहरू बताउँछन् । जानकारहरूका अनुसार शारदाप्रसाद त्रिताल समितिको विपक्षमा निकालिएको विज्ञप्तिका अधिकांश तथ्य आधारहीन र एकापसमा बाझिने खालका छन् ।जस्तो- शुवर्ण शमशेर परिवारको तर्फबाट जारी गरिएको भनिएको विज्ञप्तिमा हदबन्दी भन्दा बढी जग्गा नरहेको दाबी गरिएको छ ।‘…भूमि सम्बन्धी ऐन, २०२१ प्रारम्भ हुँदा प्रत्येक परिवारले काठमाडौं उपत्यकामा अधिकतम ५८ रोपनी र तराई मधेसमा २८ विगाह भन्दा बढी राख्न नपाइने कानूनी व्यवस्था भए अनुसार हाम्रो परिवारका नाममा हदबन्दीभन्दा बढी जग्गा नेपाल राज्यभर छैन । काठमाडौं उपत्यकामा पनि हाम्रो परिवारका नाममा तोकिएको भन्दा बढी जग्गा दर्ता नभएको र नरहेको प्रष्ट गर्न चाहन्छौं ।’तर, भूमि ऐन २०२१ लागु हुँदा काठमाडौंमा उपत्यकामा मात्रै होइन, तराई मधेसका जिल्लाहरूमा समेत उनीहरूका नाममा हदबन्दी भन्दा बढी जग्गा रहेको तथ्य अनललाइनखबरले फेला पारेको छ । ०४७ सालमा गृह मन्त्रालयले मालपोत कार्यालय, बारालाई जग्गा फुक्का गर्न लेखेको पत्र, जग्गाधनी प्रमाणपत्र र फिल्ड बुक हामीले प्राप्त गरेका छौं ।यो तथ्यले नेपाल राज्यभर जग्गा छैन भन्ने दाबीको खण्डन गरेको छ । रुक्म शमशेर, हेमाद्री शमशेर र हाटक शमशेर राणाले बाराको कवही गोठको मात्रै ३३ विगाह जग्गा त्यसबेला बिक्री गरेका थिए ।राणा परिवारको विज्ञप्तिमा भूमि ऐनको समेत गलत व्याख्या गरिएको छ । उपत्यकामा अधिकतम ५८ रोपनी र तराई मधेसमा २८ विगाह भन्दा बढी राख्न नपाइने भनिएको छ । वास्तविकता के हो भने ऐनले व्यवस्था गरेको ५८ रोपनी वा २८ विगाह हो ।‘…समरजंग कम्पनीको नाममा रहेको जग्गा टिकिचा गुठीमा परिणत गर्ने ०६९ सालको मन्त्रिपरिषदको निर्णयमा हाम्रो संलग्नता रहेको छैन ।’हामीलाई प्राप्त प्रमाणले भने सुवर्ण समशेर राणाका छोराबुहारीको समेत संलग्नतामा त्यो जग्गा टिकिचा गुठीका नाममा गएको देखिन्छ । ०६० साल मंसिर ११ गते सुवर्ण शमशेरका बुहारीद्वय सुनीति राणा तथा शैलजा राणा र छोरा रुक्कसमशेरले गुठी संस्थानकै कार्यालयमा उपस्थित भएर कागज गरिदिएको स्पष्ट देखिन्छ ।विज्ञप्तिमा अधिग्रहण भएको २८४ रोपनी जग्गाको क्षतिपुर्ती/मुआब्जा बुझाएको प्रमाण देखाउनु सरकारको पहिलो कर्तव्य मात्रै होइन, अन्तिम दायित्व पनि हो भनिएको छ । ‘प्रचलित कानूनले सर्वश्वसहित जन्मकैदको सजायँ पाएका हाम्रा परिवारका सदस्य सुवर्ण र कञ्चन समशेरका तर्फबाट कसैले वारेस वा मन्जुरीनामा लिई रकम बुझ्न पनि सक्दैन । सुवर्ण शमशेर र कञ्चन शमशेरको परिवार ०१७ सालदेखि नै निर्वासनमा रहेको कुरा यहाँ प्रष्ट पार्न चाहन्छौं ।’झट्ट सुन्दा राणा परिवारको यो दाबी निकै दमदार जस्तो लाग्छ । तर, ०२२ सालको एउटा पत्रले भने विज्ञप्तिमा उठाइका सबै तर्कको खण्डन गरेको छ ।कनक समशेरलाई सम्बोधन गरिएको पत्रमा भनिएको छ, ‘जग्गा प्राप्ति ऐन २०१८ अनुसार श्री ५ को सरकारले प्राप्त गरिएको ललिता निवास बालुवाटारको घरजग्गामा मे.क. कनक समशेर शाही सेनामा बहाल हुनुभएको र आफ्नै क्याम्पामा भएको गोठ तबेला र आठ रोपनी जग्गा बसोबास गर्नका लागि निवेदन गर्नु भएकाले नेपाल राष्ट्र बैंकलाई दिएको बाहेक उक्त गोठ तबेलासहितको आठ रोपनी जग्गा श्री ५ को सरकारले खरिद गरेको मौलमा निजलाई बिक्री गरिदिन भनी श्री ५ को सरकारको ०२२ साउन १० गते आइतबारको निर्णय भएको भन्ने मन्त्रालयबाट ०२२ साउन १४ मा लेखी आए अनुसार जग्गा छुटाउने कारवाही भइरहेको हुँदा जानकारीका लागि सूचना गरिएको छ ।’सुवर्ण समशेरका जेठा छोरा कनक समशेरकै निवेदनका आधारमा यो सूचना जारी हुनुको अर्थ हो सुवर्ण र कञ्चन समशेरको परिवारका सबै सदस्य निर्वासनमा थिएनन् भन्ने देखाउँछ । निर्वासनमा भएको भए उनले बसोबास प्रयोजनका लागि जग्गा चाहियो भन्ने पनि थिएनन् ।त्यो जग्गा सरकारले जफत हैन अधिग्रहण (खरिद) नै गरेको हो भन्ने पनि यो पत्रबाट खुल्छ । राजाको हुकुम प्रमांगी र मन्त्रिपरिषदको निर्णय अनुसार श्री ५ को सरकारले खरिद गरेकै मूल्यमा आठ रोपनी जग्गा बिक्री गरिदिने भन्नुको अर्थ जग्गाधनीले मुआब्जा/क्षतिपूर्ति पाएको रहेछ भन्ने प्रष्ट हुन्छ । निर्वासनमा रहेका राणा परिवारका सदस्यले समेत कर्णबहादुर गुरुङलाई वारेस दिएर पटक-पटक मुआब्जा बुझेको देखिन्छ ।कनक समशेरलाई त्यो आठ रोपनी जग्गा कित्ता नम्बर १६ बाट दिने निर्णय भएको थियो । उनले ४५ हजार ८ सय ८२ रुपैयाँ ६९ पैसामा लिएका थिए । त्यो पैसा मैले चुक्ता गरें भन्ने प्रमाण पेश गरिसकेपछि ०३५ सालमा कनक समशेरका नाममा आठ रोपनी जग्गा दर्ता भएको देखिन्छ ।यदि राणा परिवारले अहिले दाबी गरे जस्तो जफत गरिएको हुन्थ्यो भने ४५ हजार रुपैयाँ के आधारमा मूल्यांकन भयो त ? जफत गरेको भए त फिर्ता गर्थ्यो होला नि ? ‘अधिग्रहण गरिएकै मूल्य’ मा बिक्री किन गथ्र्यो त सरकारले ?अख्तियार दुरुपयोग अनुसन्धान आयोगले तामेलीमा राखिसकेको र अदालतले फैसला गरिसकेको विषय भएकाले थप विवाद गर्न आवश्यक नभएको भनिएको छ । विज्ञप्तिमा ‘त्रिताल छानविन समितिले ललिता निवासको जग्गा दिने सम्बन्धमा यसअघि सरकारी निकायवीच भएका पत्राचार र कारवाही सम्बन्धी कागजात तथा अख्तियार दुरुपयोग अनुसन्धान आयोगका ०६० र ०६४ का निर्णयहरू र सर्वोच्च अदालतको ०६४ र जिल्ला अदालतको ०७५ बैशाखको फैसलाको अवलोकन र मूल्यांकन नगरिएको’ भनिएको छ ।अख्तियार दुरुपयोग अनुसन्धान आयोगले १०२४ र १०२५ को मिसिललाई आधार बनाएर तामेलीमा राख्ने निर्णय गरेको थियो । तर, आयोगले निर्णय गर्दा आधार मानेको दुबै मिसिलको फोटोकपी प्रमाणित कपी होइन । वास्तविकता के हो भने १०२४ र १०२५ को मिसिलको मालपोत कार्यालयमा अभिलेख नै छैन ।अभिलेख छैन भनेर डिल्लीबजारस्थित मिसिल तामेली शाखाले पनि स्वीकारिसकेको छ । जहाँ हुनुपर्ने हो, त्यहाँ अभिलेख नहुने र त्यसको अप्रमाणित फोटोकपीका आधारमा तामेलीका राखिएको कुरालाई कानूनसम्मत मान्न नसकिने कानूनका जानकारहरू बताउँछन् ।उनीहरूका अनुसार अख्तियार दुरुपयोग अनुसन्धान आयोगको मात्रै होइन, अदालतले समेत विवादित विषयमा केही नबोली निवेदकको रुचीअनुसारको फैसला गरेको छ । यसले पनि अदालतको फैसला विवादरहित छैन भन्ने देखाउँछ ।‘जग्गाको नामसारी, दर्ता, मोही, बाँडफाँड, हाल साविक, सुक्रिविक्री भईआएको जग्गामा २५, २६ वर्षपछि एउटा उनाउ छानविन समितिको नाममा विवाद सिर्जना गरी राजनीतिक पूर्वाग्रहबाट हाम्रा विरुद्ध कामकारवाही भइरहेको हामीलाई अनुभूति भएको छ । सरकार र राज्यका विभिन्न निकायबाट अदालतबाट समेत पटक-पटक निर्णय भएको विषयमा आजसम्म सरकारले नदेखेको र आज मात्र देखेको भनी अर्थ गर्न पक्कै पनि मिल्दैन होला ।’२५-२६ वर्षपछि विवाद झिकिएको भनिएको छ । २०२१ सालमा अधिग्रहण भएको जग्गा ०४७ सालपछि फेरि राणा परिवारका नाममा लगिएको छ । अर्थात २६ वर्ष भन्दा बढी समयपछि नै राणपरिवारले ललिता निवासको जग्गा फेरि आफ्नो नाममा पारेको देखिन्छ ।भूमि सम्बन्धी ऐनमा सरकारी जग्गा व्यक्तिले लगेको रहेछ भने त्यसलाई फिर्ता गर्न कुनै पनि हदम्याद नलाग्ने स्पष्ट छ । मालपोत ऐन, २०३४ को दफा २४ अनुसार सरकारी सार्वजनिक जग्गा कसैको नाममा दर्ता, भोग चलन गर्न पाउँदैन भनेको छ । त्यसलाई हदम्याद छैन ।ललिता निवासको जग्गा र हद म्यादबारे एक अधिवक्ता भन्छन्, ‘बालुवाटाको जग्गामा हदबन्दीमा कारवाही नगरी दिए भन्ने त प्रष्टै छ । हदबन्दीमा कारवाही नगरी दिएको छ भने त दुई सय वर्षपछि पनि कारवाही हुन्छ । समयको पावन्दी राख्ने हो भने त कुनै निहुँ बनाएर टुँडीखेल व्यक्तिका नाममा दर्ता गर्ने र २५-२६ वर्षपछि विभिन्न बहाना गरेर अल्झाउने अनि यत्रो वर्षसम्म के हेरेर बसेको थियो भनेर व्यक्तिले लिन पाउँछ ? २५ वर्ष घर्कियो, त्यही भएर गैरकानूनी काम पनि कानूनी भयो भन्न मिल्छ ? समय जतिसुकै लागे पनि जरिया त गैरकानूनी नै हो नि ।’त्रिताल आयोग उनाउ समिति होइन । नेपाल सरकारले गठन गरेको समिति हो । समितिका एक सदस्य भन्छन्, ‘आफू अनूकुलको मालपोत र भूमिसुधार विभागको निर्णयलाई प्रमाण मान्ने अनि आफू प्रतिकूलको निर्णय मन्त्रिपरिषदकै भए पनि उनाउ भन्न मिल्छ ?’समितिका ती सदस्य कानूनीरुपमा फिर्ता गर्न मिल्ने जग्गा भए पनि लगत नभिडाई, सर्जमिन नगरी, सार्वजनिक सूचना प्रकाशित नगरी दिनै नमिल्ने बताउँछन् । मालपोत ऐन, २०३४ को छुट जग्गा दर्ता सम्बन्धी व्यवस्थामा पनि छुट समितिको सिफारिस अनिवार्य चाहिने उल्लेख छ ।बालुवाटारको जग्गा प्रकरणमा यी कुनै पनि कानूनी प्रक्रिया पूरा गरिएको छैन । छानविन समितिका ती सदस्य भन्छन्, ‘भूमाफियाको निर्देशनमा निकालिएको विज्ञप्तिले राणा परिवारलाई थप विवादमा पारेको मात्रै छैन, आफ्नै विरुद्धको प्रमाणसमेत सार्वजनिक गरेको छ ।’
----------
२५ वैशाख, विराटनगर । प्रदेश १ सरकार आगामी आर्थिक वर्षको बजेटको तयारीमा जुटेको छ । अघिल्लो वर्षको भन्दा २५ प्रतिशत ठूलो आकारको बजेट ल्याउने योजनाका साथ सम्वद्ध अधिकारीहरु छलफलमा छन् ।बजेटको तयारीका लागि प्रदेश योजना आयोगले प्रदेशको वस्तुस्थिति विवरण तयार गरिसकेको छ । त्यसकै आधारमा सरकारले आगामी आर्थिक वर्ष २०७६÷०७७ को बजेटको तयारी थालेको आर्थिक मामिला तथा योजना मन्त्रालयका प्रवक्ता हरिहर पौडेलले जानकारी दिए ।प्रदेश योजना आयोगका उपाध्यक्षको संयोजकत्वमा बनेको स्रोत अनुमान समितिको बैठकले बजेटको स्रोत, कार्यक्रम, चालु आर्थिक वर्षको खर्च र बचतलगायतको विवरण तयार पार्न मन्त्रालयहरुलाई आग्रह गरेको छ । चालु आवको बजेटबाट बचत हुने रकम टुंगो लापछि आगामी आर्थिक वर्षको बजेटको सिलिङ तय गर्ने तयारी मन्त्रालयको छ । प्रदेश सरकारले चालु आवका लागि ३५ अर्ब ९३ करोड ६० लाख रुपैयाँको बजेट ल्याएको थियो ।प्रवक्ता पौडेलले भने, ‘बजेटको तयारीको लागि शुक्रबारसम्ममा सिलिङ तय हुनेछ । त्यसपछि बजेट बाडफाँटको प्रक्रिया अगाडि बढ्छ ।’प्रदेश सरकारले लक्ष्यअनुरुप आन्तरिक राजस्व संकलन गर्न सफल भएकोले बजेटको आकार बढ्न सक्ने उनले बताए । मन्त्रालयकाअनुसार चालु आवका लागि प्रदेश सरकारले ३ अर्ब ६६ करोड ८८ लाख ३३ हजार रुपैया राजश्व संकलन गर्ने अनुमान गरेको थियो । आर्थिक बर्ष सकिदासम्म यति रकम संचित कोषमा जम्मा हुने प्रदेश सरकारको विश्वास छ । आठ महिनाको अवधिमा त्यसको ७५ प्रतिशत राजस्व संकलन भइसकेको मन्त्रालयले जनाएको छ ।प्रदेश योजना आयोगका उपाध्यक्ष सुबोध प्याकुरेलका अनुसार सरकारले यसपटक त्रिवर्षीय मध्यमकालीन खर्च संरचना तयार पारेर त्यसकै आधारमा वार्षिक बजेट ल्याउने सोच बनाएको छ ।‘५ वर्षको आवधिक योजना, ३ वर्षको मध्यमकालीन खर्च संरचना र एक वर्षे बजेटको ढाँचामा काम गर्न सकियो भने हामीले भनेजसरी योजनाहरु कार्यान्वयन गर्न सकिन्छ भन्ने लागेको छ,’ उपाध्यक्ष प्याकुरेलले भने ।संघीय सरकारले वित्तीय समानीकरण अनुदानतर्फ ८ अर्ब १६ करोड ३३ लाख र राजस्व बाडफाँटतर्फ १० अर्ब २७ करोड ९७ लाख रुपैयाँको सिलिङ तोकेको छ । त्यसमा समपुरक अनुदान र विशेष अनुदान पनि थप हुनेछ । प्रदेश सरकारले ४ अर्बजति आन्तरिक स्रोतको अनुमान गरेको उपाध्यक्ष प्याकुरेलले बताए । भौतिक पूर्वाधारमा सबैभन्दा बढी बजेट विनियोजन गरिनेछ ।‘कृषि, उद्योग र पर्यटन प्रदेश समृद्धीको आधार’ भन्ने नारा अघि सारेको सरकारले नीतिगत रुपमा यी क्षेत्रलाई प्राथमिकता दिए पनि भौतिक पूर्वाधारमा बजेट बढी आउने योजना आयोगका उपाध्यक्ष प्याकुरेलकोे भनाइ छ ।उनी भन्छन्, ‘भौतिक पूर्वाधार, खानेपानी, सिञ्चाईमा ठूलो बजेट राखिनेछ, त्यसपछि शिक्षा, कृषि, स्वास्थ्य प्राथमिकतामा छन् ।’प्रदेश सरकारले यसपटक पनि महत्वाकांक्षी मानिने ठूला योजना ल्याउने छैन । पुराना आयोजनालाई भने निरन्तरता दिनेछ ।प्रदेश सरकारले आर्थिक बर्षको दोस्रो चौमासिक सकिदासम्म २० प्रतिशत मात्र विकास बजेट खर्च गर्न सकेको छ । यसलाई बढाएर ६० प्रतिशत पु¥याउने सरकारको लक्ष्य छ ।
----------
२६ वैशाख, काठमाडौं । इंग्ल्याण्डको क्लब टोटनह्यामले नेदरल्याण्डको आयाक्सलाई हराएर च्याम्पियन्स लिगको फाइनलमा स्थान बनाएको छ । टोटनह्याम च्याम्पियन्स लिगको फाइनलमा पुगेको यो पहिलो पटक हो । टोटनह्यामले अब फाइनलमा इंग्ल्याण्डकै क्लब लिभरपुलसँग जुन २ तारिखमा प्रतिस्पर्धा गर्ने छ ।उसले सेमिफाइनलको दोस्रो लेगमा आयाक्सलाई ३-२ ले हराएको थियो । पहिलो लेगमा भने ०-१ ले पराजित भएको थियो । समग्रमा स्कोर ३-३ भए पनि अवे गोलको आधारमा टोटनह्याम फाइनलमा पुगेको हो ।टोटनह्याम पहिलो हाफमै दुई-शून्यले पछाडि परेको थियो । तर दोस्रो हाफमा लुकास मोउराको ह्याट्रिक मद्दतमा नतिजा आफ्नो पक्षमा पार्न सफल भयो । आयाक्सका लागि पहिलो गोल कप्तान मेथिस डी लिटले ५ औं मिनेटमै गरेका थिए । त्यसपछि ३६ औं मिनेटमा हाकिम जियाकले टिमका लागि दोस्रो गोल गरे ।तर लुकासले ५५ औं, ५९ औं र इन्जुरी समयमा गोल गर्दै टिमलाई जिताए । लुकास मोउरा च्याम्पियन्स लिगको सेमिफाइनलमा ह्याट्रिक गर्ने पाँचौं फुटबलर हुन् । यसअघि इटलीका डेल पिएरो, क्रोएशियाका इविका ओलिच, पोल्याण्डका रोबर्ट लेभेन्दोस्की र पोर्चुगलका क्रिष्टियानो रोनाल्डोले ह्याट्रिक गरेका थिए ।युरोपको सबैभन्दा ठूलो टुर्नामेन्टको फाइलनमा तेस्रो पटक इंग्ल्याण्डकै दुई क्लब लिभरपुल र टोटनह्याम आमने-सामने हुनेछन् । यसअघि सन् २००८ मा च्याम्पियन्स लिगको उपाधि भिडन्तमा म्यानचेष्टर युनाइटेड र चेल्सी आमने-सामने भएका थिए । त्यसअघि १९७२ मा टोटनह्याम र ओल्भबीच युएफा कपको फाइनल भएको थियो, यद्यपि त्यो च्याम्पियन्स लिग थिएन ।
----------
२५ वैशाख, पोखरा । पोखरा महानगरको ल्यान्डफिल्ड साइटमा काम गर्दै अध्ययनखर्च जुटाइरहेकी मीना घर्तीमगरको सम्पूर्ण पढाइ खर्च गण्डकी प्रदेशका मुख्यमन्त्री पृथ्वीसुब्बा गुरुङले व्येहोर्ने भएका छन् । मुख्यमन्त्री गुरुङले बुधबार आफ्नै निवासमा डाकेर मीनाको सम्पूर्ण खर्च ब्यहोर्ने बताएका हुन् ।वैशाख १८ गते विश्व श्रमिक मजदुर दिवसका अवसरमा नारी जागरण अभियानले मीनासहित ५ जना श्रमिकलाई सम्मान गरेको थियो । उक्त अवसरमा मुख्यमन्त्री गुरुङले कालिका सेकेन्डरी स्कुलमा कक्षा ११ मा विज्ञान विषय पढिरहेकी मीनाको १२ कक्षासम्मको पढाइ खर्च व्यहोर्ने आश्वासन दिएका थिए ।‘सुरुमा १२ सम्मको मात्रै पढाइ खर्च मुख्यमन्त्रीले व्यहोर्ने भन्नुभएको थियो । तर मीनाको पारिवारिक स्थितिबारे बुझेपछि जुनसुकै विषय, जहाँसम्म पढे पनि व्यहोर्ने हुनुभयो,’ जागरण अभियानकी संयोजक अञ्जु क्षेत्रीले भनिन् ।मीना घर्तीमगर महानगरको ३ वर्षदेखि ल्यान्डफिल्ड साइटमा काम गर्दै आएकी छिन् । उनले त्यहाँ फोहोर छुट्याउने काम गर्छिन् । उनी त्यस कामबाट दैनिक ४÷५ सय कमाइ हुने बताउँछिन् । ‘मेरो ३ जना भाइ बहिनी छन् । ७ जनाको परिवारलाई यही फोहोर बटुलेरै जीवन चलाइराछौं,’ उनी भन्छिन् ।‘सधैं त्यही काम नगर्नुपरे हुन्थ्यो’ भन्ने मीनाको चाहना हो । फोहोरको दलदलबाट निस्केर प्रतिष्ठित जीवन बाँच्ने उनको उद्देश्य छ । ‘त्यही भएर पढ्दैछु । परिवार वर्षौंदेखि यही फोहोर केलाउँदै हुर्कियो । अब म पढेर परिवारका लागि केही गर्छु,’ उनी सुनाउँछिन् ।श्रमिक दिवसमा १२ सम्ममात्रै पढाइ खर्च व्यहोरिदिने घोषणा गरेका मुख्यमन्त्रीले ‘जति पढेपनि, जे पढेपनि’ सबै व्यहोरिदिने भनेपछि मख्ख छिन्, मीना । ‘सोचेकै थिइनँ । मलाई त कस्तो गर्विलो महसुस भइराको छ,’ उनी सुनाउँछिन् ।कक्षा ११ को अन्तिम परीक्षा नजिक आइराखेको र अहिले आफू त्यसैको तयारी गरिरहेको उनी बताउँछिन् । ‘अब भविष्यमा जे पढे पनि पढ्न सक्छु भन्ने आँत मुख्यमन्त्रीले दिनुभएको छ । अहिले परीक्षाकै तयारीमा छु । पछि के पढ्ने र के बन्ने त्यसपछिमात्रै सोच्ने छु,’ उनले योजना सुनाइन् ।
----------
२५ वैशाख, काठमाडौं । नेपाली कांग्रेसले राष्ट्रिय जागरण अभियान सुरु गर्दा सभापति शेरबहादुर देउवाले भने पार्टीभित्र आफ्नो विरोध गर्नेदेखि राष्ट्रपति, प्रधानमन्त्री र सभामुखमाथि निशाना साधेका छन् । साथै सम्बोधनका क्रममा उनले राष्ट्रपतिदेखि सभामुखसम्म निकै ठाडो भाषा प्रयोग गरे ।मुस्किलले १२ मिनेट सम्बोधन गरेका देउवाले सुरुमा पार्टीभित्र आफ्ना विरोध गर्नेहरुमाथि खनिए ।महासमितिमा केन्द्रीय सदस्यहरु तल्लो तहबाटै निर्वाचित भएर आउनुपर्ने माग उठेको तर पास नै नभएको उनको दाबी छ । सत्य कुरा थाहा पाउनुपर्ने भन्दै उनले भने, ‘मैले प्रयास गर्छु भनेकै हो । साथीहरुले मानेनन् । ८ जनाबाहेक सबैले केन्द्रीय सदस्यहरु तलबाट आउनु पर्दैन भने ।’त्यो पनि आफ्नो पालामा नभई गिरिजाप्रसाद कोइरालाको पालामा सुरु भएको बताए । सुशील कोइराला सभापति हुँदा पनि त्यसले निरन्तरता पाएको भन्दै उनले भने, ‘कोइरालाको खिलाप बोल्नै नसक्ने हो भने भइहाल्यो । मेरो खिलापमा जति बोले पनि भयो । नत्र भने हद भयो ।’उनले मञ्चमा रहेका प्रकाशमान सिंहमाथि पनि कोइरालाविरुद्ध बोल्न नसकेको आरोप लगाए । सिंह तीन हुन्, जसले संसदीय दलको चुनावमा देउवाविरुद्ध उम्मेदवारी दिएका थिए ।सबै केन्द्रीय सदस्य तयार भए भोलि पनि विधान संशोधन हुनसक्ने उनले बताए । यो पहिलेदेखि नै चलेको चलन भएको र ‘चलन हटाउन सहज नहुने उनको तर्क थियो । त्यति बेला कसैले अब चलाउनु भएन नि त भन्ने जवाफ फर्काए । देउवाले हाँस्दै जवाफ दिए, सक्नुपनि पर्‍यो नि । केन्द्रीय सदस्य नै मान्नुपर्‍यो । मान्दै मान्दैनन् ।’हलमा सहभागीहरुले चर्को स्वरमा प्रतिवाद गरे । त्यसपछि भने कांग्रेस सभापति देउवा रिसाए । ‘दोहोरो नगरौं है, दोहोरो नगरौं । यो छलफल होइन, भाषण हो यो’ भन्दै कार्यकर्तालाई हकारे ।त्यसपछि अहिलेको राजनीतिक सन्दर्भमा कुरा गरौं भन्दै उनले एकसाथ राष्ट्रपति, प्रधानमन्त्री र सभामुखमाथि निशाना साधे ।‘हिजो संसदमा देखिहाल्नुभयो । प्रधानमन्त्रीले गैर संसदीय भाषा बोल्यो । हामीले विरोध गर्‍यौं र सभामुखलाई भन्यौं, डिलिट गर्नुस्’ देउवाले भने, ‘त्यसले गर्नै सकेन ।’नेपालको संसदीय इतिहासमा यति कमजोर, डरपोक, काँतर पहिलो खेलेको उनले बताए । ‘यस्तो डरपोक सभामुख मैले देखेकै छैन’ पूर्वप्रधानमन्त्री समेत रहेका देउवाले भने, ‘धेरै सभामुख भएका छन् तर, उनीहरुले सत्ता पक्षको जस्तो व्यवहार कहिल्यै गरेका थिएनन् । बरु विपक्षीहरुको भावनालाई महत्व दिए ।’सरकार सत्तापक्ष र सदन विपक्षीको हुने उनको तर्क छ ।त्यसपछि उनी राष्ट्रपतिमाथि खनिए । गणतन्त्र आएपछि नेपाल सरकार भन्ने चलन सुरु भइसकेको भए पनि राष्ट्रपति विद्या भण्डारीले नीति तथा कार्यक्रम प्रस्तुत गर्दा मेरो सरकार भनेको भन्दै देउवाले भने, ‘यो भन्दा अगाडि अघिल्लो वर्ष मेरो सरकार भनेकी थिइनन् । रामवरण यादवले पनि मेरो सरकार भनेको थिएन । अहिले यिनलाई बेलायती महारानी जस्तो किन हुनु परेको ?’विस्तारै बेलायती महारानी भन्दा बढ्ता हुन थालेको उनको टिप्पणी छ। उनले अघि भने, बेलायतमा हर मेजेस्टिज गर्भमेन्ट भन्छ । यहाँ पनि मेरो सरकार भनियो । हर मेजेस्टिज विद्या भण्डारी गभमेन्ट भन्ने ?’प्रधानमन्त्रीले जे पायो त्यही बोल्न थालेको र सभामुख निरीह भएको भन्दै देउवाले भने, ‘यही हो मैले भनेको । कम्युनिस्टको शासन आएपछि यस्तै हुन्छ ।’सरकारले हरेक ठाउँमा हस्तक्षेप गरेको भन्दै उनले कुनै पनि स्वरुपको तानाशाह स्वीकार्य नहुने बताए । ‘यस्तै रबैया रह्यो भने यिनलाई हटाउन सडक आन्दोलन गर्न बाध्य हुन्छौं’ देउवाले भने । यद्यपि आफूहरु कुर्सि, रेलिङ भाच्ने प्रतिपक्षी नभएको बताए ।कांग्रेस सरकारले गरेका हरेक कुरा आफूले गरेको भन्दै उनले अर्कोले गरेको कुरा मैले गरेको भन्न लाज लाग्नु पर्ने टिप्पणी गरे ।
----------
२५ वैशाख, काठमाडौं । प्रधानमन्त्री केपी शर्मा ओलीले संसदमा प्रश्न सोध्ने नाममा कांग्रेस सांसदहरुले आफ्नो अपमान गरेको आरोप लगाएका छन् ।मंगलबार संसदमा सरकारको नीति तथा कार्यक्रममा उठेका प्रश्नको प्रधानमन्त्री ओलीले जवाफ दिएपछि सांसदहरुले प्रश्न गरेका थिए । जवाफ दिने क्रममा प्रधानमन्त्रीले निम्छरो विषय बाहेकको जवाफ दिन्छु भनेपछि हंगामा भएको थियो ।बुधबार जनतासँग प्रधानमन्त्री कार्याक्रममा प्रधानमन्त्री ओलीले भने, ‘संसदमा मेरो अपमान गरियो । तथानाम प्रश्न गरिएको थियो ।’वाइडबडी, बालुवाटार प्रकरणमा कसैलाई निर्दोष घोषणा गर्ने अधिकार कसले दियो भन्ने जस्ता प्रश्न गरिएको भन्दै उनले भने, ‘मैले तपाईलाई निदोर्ष हुन न्यायाधीश हुनुपर्छ र ?’उनले अघि भने, ‘म पनि कुदेर गएर प्रधानमन्त्रकिो कुर्सिमा बसेको होइन, जनताले राम्रै बहुमतले छानिएको हुँ । म कसैलाई मन नपर्नु बेग्लै कुरा हो, आम जनताले मन पराएको छ । जभाभावी बोल्ने बान्छनीय होइन ।’कांग्रेस नेताहरुले आफ्ना सांसदलाई संसदीय अभ्यासबारे प्रशिक्षण गर्नुपर्ने ठानेको तर नेताहरु नै अगाडि लागेर चर्को व्यवहार देखाएको भन्दै उनले लोकतान्त्रिक संस्थाहरुको अपमान नगर्न आग्रह गरे ।
----------
२४ वैशाख, काठमाडौं । वर्षा र सहकालका देवता मानिने रातो मछिन्द्रनाथ रथयात्रा बुधबार सुरु भएको छ । दिउँसो ४ बजे ललितपुरको पुल्चोकबाट रथयात्रा सुरु गरिएको हो ।बुधबार नै रथको धँमामा भैरबको मुकुट र दायाँ वाया नाग राखिएको छ । स्थानीयले रथ तानेर पुल्चोकबाट बिहीबार गाबहालसम्म पुर्‍याउँछन् । रथ यात्राका क्रममा स्थानीयले रथको पूजा पनि गर्ने गर्छन् ।रथ तानेको हेर्न ठूलो संख्यामा सर्वसाधारण भेला भएका थिए । सडकदेखि घरको छतसम्म रथयात्रा हेर्ने मानिसको भीड थियो । रथलाई एक दिन गाबहालमा राखेपछि सुन्धारातर्फ लगिन्छ ।सुन्धाराबाट महाबौद्ध र चाकुबहाल हुँदै लगनखेल लगिन्छ । लिच्छवी राजा नरेन्द्रदेवका पालामा भारतको कामरूप कामाख्या गई ’वुंगद्य’ अर्थात् रातो मच्छिन्द्रनाथलाई काठमाडौं उपत्यकामा ल्याइएको किंवदन्ती छ ।         
----------
२६ वैशाख, काठमाडौं । दिल्ली क्यापिटल्स इन्डियन प्रिमियर लिग (आईपीएल) क्रिकेट प्रतियोगिताको दोस्रो क्वालिफायरमा प्रवेश गरेको छ ।बुधबार राति भएको इलिमिनेटर राउण्डमा दिल्लीले सनराइजर्स हैदरावादलाई दुई विकेटले पराजित गर्दै दोस्रो क्वालिफायरमा प्रवेश गरेको हो । १६३ रनको चुनौती पछ्याउँदै ब्याटिङ थालेको दिल्लीले एक बल बाँकी छदा ८ विकेटको क्षतिमा लक्ष्य भेटायो ।दिल्लीको जितमा पृथ्वी शाले ५६ रन बनाए । उनले ३८ बलमा ६ चौका र २ छक्का प्रहार गरेका थिए । त्यस्तै, दिल्लीलाई जिताउन रिषव पन्तले उत्कृष्ट प्रदर्शन गरे । उनले ४९ रन बनाए । २१ बलको सामना गरेका उनले ५ छक्का र दुई चौका प्रहार गरेका थिए । त्यस्तै, शिखर धवनले १७ रन बनाउँदा कोलिन मुनरोले १४ रन बनाएका थिए ।हैदरावादका खलिल अहमद र राशिद खानले समान २-२ विकेट लिएका थिए ।यसअघि टस हारेर पहिले ब्याटिङमा गरेको हैदरावादले २० ओभरमा ८ विकेटको क्षतिमा १ ६२ रन बनाएको थियो । हैदरावादका लागि मार्टिन गुप्टिलले ३६, मनिष पाण्डेले ३० र कप्तान केन विलियम्सनले २८ रन बनाएका थिए ।अब फाइनल प्रवेशका लागि दिल्ली दोस्रो क्वालिफायरमा चेन्नाई सुपर किंग्ससँग प्रतिस्पर्धा गर्नेछ । चेन्नाई र दिल्लीको खेल भोली -शुक्रबार) हुनेछ । यी दुई टिमबीचको विजेताले फाइनलमा मुम्बई इन्डियन्सविरुद्ध उपाधिका लागि खेल्नेछ ।
----------
२५ वैशाख, वीरगञ्ज । पर्सा जिल्ला अदालतको अन्तरिम संरक्षणात्मक आदेशपछि घरको ताल्चा फोडेर गृह प्रवेश गरेकी ३१ वर्षीया डा. निलम कुमारी साहले आफू असुरक्षित भएको बताएकी छन् ।उनी सुरक्षाकर्मी र अधिकारकर्मीको रोहबरमा १६ वैशाखमा ताल्चा फोडेर वीरगञ्ज महानगरपालिका- ६ स्थित ससुरा गम्भिरा साहको घरमा पसेकी थिइन् । त्यसयता उनी बाहिर निस्किएकी छैनन् । शनिबार सासु, ससुरा सहित आफन्तहरु आएर घरका सबै कोठामा ताल्चा लगाएर गएको उनले बताइन् ।‘म बसेको कोठामा हावा आउने झ्याल पनि बन्द गर्दै थिए, मैले त्यसो गर्न दिइन’, उनले भनिन्, ‘त्यसपछि उहाँहरु आउनुभएको त छैन, तर मलाई डर लागिरहेको छ ।’परिवारले मानसिक-शारीरिक यातना दिएर घरमा बस्न नदिई निकालेको भन्दै पर्सा जिल्ला अदालतमा घरेलु हिंसा सम्बन्धी मुद्दा दायर गरेकी थिइन् । अदालतले प्रारम्भिक सुनुवाइपछि दिएको संरक्षणात्मक आदेश ससुराली पक्षले पालना नगरेपछि उनी ताला फोडेर ससुराको घरमा पसेकी थिइन् ।ससुरा गम्भिरा साहले छोरा डा. राजेश कुमार साह अंश लिएर गइसकेकाले निलमले उसैको घरमा जानुपर्ने बताउँदै आएका छन् । न्युजिल्यान्डमा विद्यावारिधि गरिरहेका राजेश अहिले वीरगञ्जमै छन् । घरबाट अंश लिएर छुट्टी सकेको र अहिले साथीको घरमा बसिरहेको बताउने उनले छोडपत्रको लागि निवेदन दिएका छन् । उनले भने, ‘डा. निलमसँग मनै मिल्दैन, कसरी कसरी चल्छ ?’बाराको कलैया नगरपालिका- १० मटिआर्वाका डा. निरञ्जन साहकी छोरी  निलम र राजेशबीच २४ मंसिर २०६९ मा मागी विवाह भएको थियो । विवाहमा नगद ३५ लाख र अन्य सामान दाइजो दिएको माइती पक्षको दावी छ । डा. राजेश भने धेरै कर गरेकाले पाँच लाख रुपैयाँ मात्र लिएको बताउँछन् ।प्रसूति रोग विशेषज्ञको रुपमा नेशनल मेडिकल कलेजमा कार्यरत डा. निलम यो विवाहलाई तोड्ने पक्षमा छैनन् । सँगै बसे जीवन सुमधुर रुपमा चल्ने, तर चीनबाट फर्किएपछि आफूलाई घरमा बस्नै नदिएको उनको भनाइ छ ।जानकी मेडिकल कलेज, जनकपुरकी एमबीबीएस निलम र नेशनल मेडिकल कलेज वीरगञ्जका एमबीबीएस राजेश दुवै विवाहपछि एमडी गर्न चीन गएका थिए । चीनमा पढाई सकेर निलमभन्दा राजेश एक वर्षअघि नेपाल फर्केर न्युजिल्याण्ड गएका थिए ।‘पढाई सकेर चीनबाट घर फर्कंदा सासु र ससुराले छोरो नभएको भन्दै घरमा बस्नै नदिने, दाइजो कम ल्याएको भनेर मानसिक यातना दिने, अरु केटाहरुसँग सम्बन्ध छ भनेर आरोप लगाउने, राजेशले अर्को विवाह गर्छ भनेर मानसिक यातना दिने गर्नुभयो,’ डा. निलम भन्छिन्, ‘डा. राजेश अंश लिएर छुट्टएिको कुरा पनि बहनाबाजी मात्र हो ।’डा. निरञ्जन साह र गम्भिरा साह दुवै तेली समुदायका प्रतिष्ठित व्यक्ति हुन् । उनीहरुका सुयोग्य छोरा र छोरीको घरजम भने भाँडिन लागेकोमा तेली समाज पर्साको टाउको दुख्ने नै भयो ।तर, डा. निलम र डा. राजेशलाई मिलाउन सक्दो कोशिस गरेर दिक्क बनेका समाजका अध्यक्ष ध्रुव साहलाई दुवै पक्षले वास्तविक समस्या लुकाएको भन्ने लागेको छ । ‘केटा पक्ष केटीलाई अहिले आएर अस्वीकार गर्नुको कारण खुलेर भन्दैन, केटी पक्ष पनि अडानबाट पछि हट्दैन’, उनले भने, ‘बाबुहरुको जुँगाको लडाइँमा छोराछोरीको घरबार दाउमा परेजस्तो छ ।’डा. निलम र डा. राजेशबीच मेलमिलाप गराउने प्रयास गर्नेमध्येकै एक हुन् जिल्ला प्रहरी कार्यालय पर्साका प्रमुख प्रहरी उपरीक्षक रेवती ढकाल । ‘तर, ‘राजेश निलमसँग मन नै मिलेन जीवन कसरी चल्छ भन्छन्, निलमसँगै बसेपछि मन मिल्छ भन्छिन्’, उनले भने, ‘एउटाले सम्बन्ध विच्छेद र अर्कोले घरेलु हिंसाको मुद्दा दर्ता गराएका छन् । अब उनीहरुको समस्या अदालतले नै किनारा लगाउँछ ।’
----------
२५ वैशाख, काठमाडौं । व्यक्तिको नाममा गएको आठ कठ्ठा १० धुर जग्गा ३० वर्षपछि सरकारको नाममा फिर्ता ल्याइएको छ ।प्रदेश २ को राजधानी जनकपुरस्थित रेलवे विभागको नाममा रहेको जग्गा एक राइस मिलले आफ्नो बनाएको थियो । वि. सं. २०४५ सालतिर रेलवेको आठ कठ्ठा १० धुर जग्गा जानकी राइस एण्ड आयल मिलले गलत नापी गराएर आफ्नो नाममा लिएको थियो । यो जग्गा रेलवे विभागको नाममा फिर्ता ल्याइएको जिल्ला मालपोत कार्यालय धनुषाका प्रमुख रामबाबु मण्डलले बताए ।मण्डलका अनुसार जनकपुरधाम उपमहानगरपालिका १ स्थित मिल्स एरियामा रहेको आठ कठ्ठा १० धुर जग्गा रेलवे विभागको नाममा फिर्ता भएको हो ।सिट नं. १३५६-१३ कित्ता नं. १५७ र १५८ र सोही सिटको १३५६-०८ कित्ता नं. ३४७ र ३४८ गरी कूल दुई हजार ८८०.५६ वर्ग मिटर जग्गा रेल विभागको नाममा फिर्ता छ ।२०४५ सालको शहरी क्षेत्र नापी क्याम्पबाट नापी हुँदा सोही कित्ताको उत्तर तर्फको कित्ता नं. १७ को १२ कठ्ठा जग्गा जानकी राइस एण्ड आयल मिलले आफ्नो जग्गामा घुसाई नापी गराएको थियो । उक्त मिल्सको नाममा अस्थायी दर्ता गर्ने गरी गरेको निर्णय गैरकानूनी रहेको भन्दै रेल विभागले कानूनी प्रक्रिया अगाडि बढाएको थियो ।विक्रम सम्वत् १९९४ को मास्टर प्लानमा रेलवेको नाममा दर्ता भएको जग्गा मिलको नाममा दर्ता भएपछि विभागले जिल्ला अदालतमा मुद्दा दायर गर्‍यो । जिल्लाले रेल्वे विभागको पक्षमा निर्णय दियो । लगत्तै मिलका सञ्चालकहरू सर्वोच्चमा मुद्दा हाले ।मुद्दा विचाराधीन रहेकै अवस्थामा रहँदा मालपोत कार्यालयले मिलको नाममा दर्ता गर्‍यो । तर, १० असोज २०६२ मा सर्वाेच्चले रेलवेकै नाममा जग्गा ठहरिने फैसला गर्‍यो ।सर्वोच्चले आदेश कार्यान्वयन भएन । रेल्वे विभागले पुनः २०६८ सालमा जिल्ला अदालत गुहारेको थियो तर, विभाष्का अधिकारीहरूले चासो दिन छाडेपछि मुद्दा तामेलीमा गएको थियो । तर अहिले जग्गा रेल्वेको नाममा फिर्ता भएको छ ।
----------
२५ वैशाख, काठमाडौं । बर्दिवास नगरभित्रपालिकाले सुकुम्बासी र मुसहरका लागि घर निर्माण गरिदिने भएको छ ।जनता आवास कार्यक्रमअन्तर्गत नगरपालिकाले ३६ घर निर्माण गर्न लागेको हो ।नगरपालिकाको वडा नम्बर ६, ८ र १२ का सुकुम्बासी र मुसहरका निम्ति घर निमार्ण कार्य सुरु गरिएको बर्दिवास नगरपालिकाका नगर प्रमुख विदुरकुमार कार्कीले जानकारी दिए ।३ करोड लागतमा निर्माण हुन लागेका घर १ तलाको भूकम्प प्रतिरोधी हुने बर्दिबास नगरपालिकाका प्रमुख इन्जिनियर टेकबहादुर कटुवालले बताए । उनका अनुसार, ४ कोठाको घरमा शौचालयसहितको खानेपानी सुविधा हुनेछ ।नगरपालिकाले प्रतिघर निर्माणमा ७ लाख ५० हजार खर्च लाग्ने अनुमान गरेको छ । ३६ मध्ये १० घर यही आर्थिक वर्षभित्र सकिने नगरप्रमुख कार्कीले दाबी गरे ।
कामको गुणस्तर र समयमा सम्झौता नगरी निर्धारित समयमा नै निर्माण कार्य सक्ने नगरप्रमुख कार्कीले बताए ।निर्माण गरिएका घर वडाध्यक्षको सिफारिसमा सुकुम्बासी र कच्ची घरमा बस्दै आएकालाई वितरण गर्ने नगरपालिकाले जनाएको छ ।यसैबीच, नगरपालिकाले फुसको (खर,परालले छाएको) ८० कच्ची घरकोे छानो फेर्ने कार्यक्रम पनि अघि सारेको छ । त्यसका लागि नगरपालिकाले प्रत्येक घरले ५० हजार रुपैयाँ पाउने गरी बजेट छुट्याएको नगर प्रमुख कार्कीले जानकारी दिए ।
----------
२५ वैशाख, हुम्ला । साविक कर्णालीलगायतका हिमाली जिल्लामा सरकारले दिँदै आएको जन्म र मृत्यु भएका प्रतिघरपरिवारलाई २० किलो चामल हुम्लामा प्रभावकारी बन्दै गएको छ ।गत साउनदेखि वैशाख १५ गतेसम्म जन्ममा २५० लाई २० किलोका दरले ५० क्विन्टल चामल वितरण गरेको नेपाल खाद्य संस्थान, हुम्ला शाखाका प्रमुख रामबहादुर विष्टले जानकारी दिए ।मृत्यु भएका १०३ लाई २० किलोका दरले २० क्विन्टल ६० किलो चामाल वितरण भएको खाद्य संस्थान शाखा कार्यालय हुम्लाले जानकारी दिएको छ ।यो सेवा लिनका लागि नेपाल खाद्य संस्थान हुम्लाले छ महिनाको अवधि राखेर जन्मको हकमा बच्चा अस्पतालमा जन्मेको जन्मको प्रतिवेदन तथा बच्चाको जन्मदर्ताको प्रमाणपत्रको प्रतिलिपि, वडापालिकाको सिफारिश र मृत्यु हुनेको हकमा मृत्युदर्ता, वडापालिकाको सिफारिश र सेवा लिन आउने सेवाग्रहीको नागरिकता लिएर सेवा प्रवाह गर्दै आएको छ । सिमकोट आसपसाका गाउँमा ढुवानी रु ५०० दिएको छ भने अन्य टाढाका गाउँका बासिन्दालाई रु एक हजार ढुवानीका लागि रकम दिने गरेको नेपाल खाद्य संस्थान, हुम्लाले जानकारी दिएको छ ।सरकारले कर्णालीवासीलाई जन्म र मृत्यु संस्कारमा २० किलो चामल निःशुल्क दिने गरेपछि हुम्लाका बासिन्दालाई सहज भएको नेपाल खाद्य संस्थान कार्यालय हुम्लाले बताएको छ । २० किलो चामल उपलब्ध हुँदा गरीब घरका मृतकका परिवारलाई केही हदसम्म भए पनि राहत भएको र जन्ममा सुत्केरी महिलाको खाद्य सुरक्षामा सहयोग पुगेको सिमकोट गाउँपालिका–२ का नवराज भण्डारीले बताए ।तत्कालीन प्रधानमन्त्री पुष्पकमल दाहाल ‘प्रचण्ड’ प्रधानमन्त्री हुँदा कर्णालीका नागरिकको जन्म र मृत्यु संस्कारमा २० किलो चामल दिने घोषणा गरेका थिए । कर्णाली र हिमाली जिल्लालाई होच्याएर कार्यक्रम ल्याइएको भन्दै यसको विरोध भएको थियो ।आफूलाई बुझ्ने ठान्नेमध्येका थोरैले सरकारको सकरात्मक सम्बोधन भएको प्रतिक्रिया दिए तर धेरैले कर्णालीवासीलाई जन्म र मृत्युको २० किलो चामलसँग दाँजेर अपमान गरेको रोषपूर्ण अभिव्यक्ति प्रकट गरे । यद्यपि पछिल्लो समयमा तत्कालीन सरकारले सम्बोधन गरेको जन्म र मृत्यु संस्कारमा गरिँदै आएको चामल वितरण कार्य भने प्रभावकारी बन्दै गएको छ ।
----------
२५ वैशाख, चितवन । कृषि तथा वन विज्ञान विश्वविद्यालयको रामपुरको पठनपाठन एक महिनादेखि ठप्प भएको छ ।गत चैत २१ गते विश्वविद्यालयका कृषि सङ्कायका सहायक डिन  विश्वविद्यालयको पठनपाठन ठप्प भएको हो ।विश्वविद्यालयका रजिष्ट्रार मनराज कोलाक्षपतिका अनुसार ओझालाई कालोमोसो दल्ने विद्यार्थीलाई कडा कारवाहीको माग गर्दै प्रजातन्त्रवादी प्राध्यापक सङ्घले आन्दोलन जारी राखेको छ ।प्राध्यापकहरुले मुख्य कार्यालयमा तालाबन्दी गरेका छन् । विश्वविद्यालयले त्यही अध्ययनरत छ विद्यार्थीलाई कालोमोसो दलेको भन्दै दुई महिनाका लागि निष्काशन गरेको छ । त्यसलगत्तै अनेरास्ववियुले विश्वविद्यालयमा तालाबन्दी गरेको थियो ।कोलाक्षपतिका अनुसार, अनेरास्ववियुले तालाबन्दी दुई दिनअघि खोलेको भए पनि प्राध्यापक सङ्घले कारवाही कमजोर भएको भन्दै आन्दोलन जारी राखेपछि पठनपाठनसहित विश्वविद्यालयको काम कारवाही ठप्प भएको छ ।राजनीतिक दल र प्राध्यापक सङ्घसँग नियमित छलफल भइरहेको भए पनि निकास निस्कन नसकेको उनले बताए । विश्वविद्यालयमा विगत एक वर्षदेखि विभिन्न आन्दोलनका कारण पठनपाठन र काम प्रभावित हुँदै आएको छ । गएको असार २० गते निजी क्याम्पसलाई सम्बन्धन दिएपछि विद्यार्थी र प्राध्यापकले आन्दोलन जारी राख्दा विश्वविद्यालय प्रभावित बनेको छ । यसै क्रममा कालोमोसो प्रकरण थपिएपछि विश्वविद्यालय अस्तव्यस्त बनेको हो । विगत एक वर्षमा आधा समय पनि विश्वविद्यालय नखुलेको जनाइएको छ ।
----------
२५ वैशाख, डोटी । चारैतिर जंगल, बीचमा सुख्खा डाँडोमा लहरै बनेका होचा, साना, टिनले छाएका कटेराहरु । गन्दा १८ पुग्छन् । झ्याल, ढोका केही छैन, भित्र पानी भरिएको छ । कुनै टहराभित्र गाइबस्तुहरुको गोबर छ । ती कटेराहरु रहेको ठाउँ मुक्त हलियाको नमूना बस्ती हो ।डोटी, पूर्वीचौकी गाउँपालिका-२, बगलेगमा मुक्त हलियाका १८ परिवारका लागि बनाइएको नमूना बस्तीको दृश्य यस्तै छ । सरकारले यसै वर्ष पुनर्स्थापनाको काम सक्ने बताए पनि प्रभाकारी कार्यान्वयन नहुँदा वास्तविक पुनस्र्थापना हुनेमा शंका उब्जाएको छ ।पूर्वीचौकी गाउँपालिका-२ बगलेक (बाटे ओखड)को जमीनमा ०७४ असारमा नमूना मुक्त हलिया बस्ती निर्माणका लागि अन्तिम तयारी गरेको अबस्थामा आर्थिक चलखेल भएको समाचार सार्बजनिक भएपछि जग्गा खरिदका लागी काटिएको ७८ लाखको चेक कोष तथा लेखा नियन्त्रणको खातामा जम्मा गरिएको थियो ।हनुमान हर्टिकल्चर प्रालिको नाममा रहेको उक्त जमीन ०७५ असारमा फेरि १८ जनाले ब्यक्तिगत खरिद गरेर पास भएको छ ।हलिया बस्ती स्थापनाका लागि विद्यालय, खानेपानी, विद्युत जस्ता न्यूनतम पूर्वाधार नजिकै भएको हुन पर्ने कार्यबिधिमा उल्लेख भएपनि बगलेकको जंगलमा बस्ती बसाउँदा प्रयोगमा नआएको हो ।एक हलियाले भने, ‘हामी त्यो जंगलमा कसरी बस्नु टाठाँबाठा मिलेर के-के गरे थाहा भएन,अरु त कुरा छोडौँ पानीको एक थोपा पनि छैन ।’हाल मुक्त हलिया बस्दै आएको ठाउँबाट एक घण्टाको दुरीमा रहेको उक्त जमीन सुबिधा नरहेको जानकारी हुँदा हुँदैपनि जमीन खरिद गर्दा बिवाद उत्पन भएको जग्गा कार्यालयले फेरि स्वीकृत दिनुले यसमा थप आर्थिक चलखेलको भएको अनुमान गरिएको छ ।मालपोत कार्यालयका प्रमुख सुनिल सागर जोशीले भने, ‘जग्गा लिने र दिनेका बीचमा सहमति भयो भने हामीले केही भन्न मिल्दैन,’ उनी थप्छन्, ‘कार्यबिधिमा बिकासका न्यूनतम पूर्वाधार हुनपर्छ भन्ने मान्यता हो, बाध्यकारी छैन त्यसैले समस्या छ ।’सामुहिक बस्तीमा घर रहेकी एक मुक्त हलिया चन्नरी कोलीले भनिन्, ‘सरकारले घर त निर्माण गर्‍यो तर पानी, बिजुली, विद्यालय छैन, हाम्रो त्यहाँ बस्न सक्ने अबस्था छैन । पानी नै नभएको ठाउँमा हामी कसरी बस्न सक्छौँ ?’‘पानी छैन भन्ने पहिला जानकारी थिएन र ?’ प्रश्न गर्दै कोलीले भनिन् ‘हामीलाई यहीँ जग्गा किन्नु पर्छ भनियो, गाडीमा लगे, ल्याए जहाँ औँठाछाप लाउ भन्यो हामीले त्यही लायौं ।’हलियाहरुलाई जंगली जनावर जस्तै बनाउन जंगलमा बस्ती राख्न प्रपन्च गरिएको हलिया अभियान्ता तथा सायल गाउँपालिका वडा नं. ३ वडाध्यक्ष गोरख सार्की वताउँछन् । उनी भन्छन्, ‘हलियाहरुको सामाजिक स्तर माथि नउठोस् भन्ने मानसिकता भएका व्यक्तिहरुले यस्तो गरेका हुन ।’हलिया सामुदायका ब्यक्ति हिजो कै अबस्थामा राख्नका लागि षड्यन्त्र भएको भन्दै उनले थपे, ‘यो काममा संलग्न सबैलाई कारबाही हुन पर्छ ।’कर्मचारी अभाब भएका कारण जिल्लाभरी निर्माण भएका सबै घरको अनुगमन गर्न नसकिने मालपोत कार्यालयका प्रमुख जोशीले बताए ।उनले भने, ‘हामी थोरै कर्मचारी छौँ, त्यसैले प्रत्येक घरको अनुगमन गर्न सकिने अबस्था छैन ।’ स्थानीय तहको सिफारिस तथा प्राबिधिकले मूल्याङ्न गरेर पठाएकोमा बिश्वास भुक्तानी दिने गरेको उनी बताउँछन् ।सरकारी कार्यबिधि कडा नभएका कारण पनि प्रभाबकारी कार्यान्वयन हुन नसकेको उनको भनाइ छ ।बगलेकको नमूना बस्तीमा निर्माण भएका घरहरु मापदण्ड अनुसार नबनेको जानकारी आफूलाई पनि प्राप्त भएको मालपोत कार्यालयका प्रमुख जोशीले स्वीकार गरे । उनले भने, ‘म आफैले हेर्न पाएको त छैन, तर घर खासै राम्रो नबनेको भन्ने सुनेको छु ।’मुक्त हलिया पुर्नस्थापना बस्तीमा एक घर पनि मापदण्ड अनुसार बनेका छैनन् । बस्तीमा जस्तापाताले छाएको उक्त घर भूँईँताले मात्र छन भने उचाई ७ फिट भन्दा तल रहेको छ । निमार्णपछि नबस्दा झन समस्या भएको छ ।दुई कोठे भबन निर्माणको नक्सा भएपनि सानो आकारको टहरा जस्तो घर निर्माण गरेर मुक्त हलियाले अनुदान लिने गरेका छन ।जग्गा खरिदका लागी दुई लाख र घर निर्माणका लागी तीन लाख २५ हजार दिएको भएपनि घर निर्माण गर्दा एक लाख बराबर मात्र एक हलियाले बताए । उनले भने, ‘हामीले एक लाख घरमा लगानी गर्‍यौं, केही रकम उतै सकियो, केही हामीसंग बाँकी छ ।’घरका झ्याल ढोका समेत नभएको राष्ट्रिय मुक्त हलिया समाज महासंघका पुर्ब अध्यक्ष डम्मर बिकले बताए । बिकले भने, ‘मैले प्रमुख जिल्ला अधिकारीलाई पनि यस बिषय गम्भीरतापूर्बक छानविन गर्नु पर्छ भनेर आग्रह गरेको छु ।’ हलिया पुनर्स्थापना कार्यदलका संयोजक प्रमुख जिल्ला अधिकारी रहने ब्यबस्था रहेको छ ।पुर्वीचौकी गाउँपालिका-२ बगलेक १८ र दिपायल सिलगढी नगरपालिका-७ मा १२ गरी मुक्त हलियाका ३० परिवारको पुनर्स्थापनाका लागी जग्गा खरीद तथा घर निर्माण गरिएको छ । प्रति परिवार ५ लाख २५ हजारको लगानी भएको भएपनि ३० वटै घरहरु कोही बस्दैनन् ।हाल उनीहरु साविककै ठाउँमा बसोबास गर्दै आएका छन् । हलिया अगुवा बिकले भने ‘सिलगढीको बस्तीमा केही परिवार बसेका छन् तर बगलेक भने रित्तो छ ।’ ३० परिवार पुनर्स्थापनाको लागि सरकारले एक करोड ५७ लाख ५० हजार लगानी गरेको छ तर त्यो लगानी खरानी भएको छ । ती घरहरुमा बस्न सक्ने न त घरको मापदण्ड छ न अन्य पूर्वाधारहरुको व्यवस्था छ ।मुक्त हलियाको लागि निर्माण गरेका घर जीर्ण बनेको अगुवा बिकले बताए । उनले भने ‘अब जो घरमा बस्दैन उनीहरुको घर आबश्यक होइन भने अर्कोलाई दिनु पर्छ सरकारको लगानी खेर फाल्नु हुन्न ।’ 
----------
२५ वैशाख, लहान । पूर्वपश्चिम राजमार्गअन्तर्गत सिरहाको मिर्चैया नगरपालिकास्थित मल्हनियाँचोकमा रोकिराखेको नेपाली सेनाको ट्रकमा मोटरसाइकल ठोक्किँदा गएराति १ जनाको ज्यान गएको छ ।चोहर्वास्थित नेपाली सेना गणको बा१ग २४६२ नंको ट्रकमा स६प ८०१३ नंको मोटरसाइकल पछाडिबाट ठोक्किँदा मोटरसाइकल चालक मिर्चैया नगरपालिका–५ निवासी सागरकुमार जयसवालको घटनास्थलमै मृत्य भएको हो ।मल्हनियाँचोकमा बिग्रिएर रोकिराखेको नेपाली सेनाको ट्रकमा मोटरसाइकल ठोक्किँदा जयसवालको मृत्यु भएको इलाका प्रहरी कार्यालय, मिर्चैयाले जनाएको छ ।
----------
२५ वैशाख, वीरगञ्ज । आँधी प्रभावित बाराको फेटा गाउँपालिका-१ टोल भरवलीया कम्बल र भाँडा वितरण गरिएको छ । एआईपीपी थाइल्याण्डको सहयोगमा राष्ट्रिय आदिवासी जनजाति महिला महासंघ बुद्धनगर काठमाडौंकोले राहत वितरण गरेको हो ।आँधी प्रभावित ४ सय परिवारलाई प्रतिपरिवार एउटा कम्बल र डेक्ची वितरण गरिएको राष्ट्रिय आदिवासी जनजाति महिला महासंघकी अध्यक्ष चिनिमाया माझीले जानकारी दिइन् ।उनले हावाहुरीले घरबारबिहीन बनेका र आफन्त गुमाएकालाई सबैले सहानुभूति र सहयोग गर्नुपर्ने बताइन् ।नेपाल आदीवासी जनजाती महासंघ परिषद प्रदेश २ का वरिष्ठ उपाध्यक्ष कमलबहादुर पिठाकोठे मगर, नेपाल पत्रकार महासंघ प्रदेश २ का सदस्य जगत राईलगायतको टोली राहत वितरणका लागि भरवलिया पुगेका थिए । राहत लिन आएका हावाहुरी प्रभावितले भने राहत वितरणमा राजनीति भएको गुनासो गरेका थिए ।उनीहरुले राहत वितरण गर्दा समन्वय कर्ता र जनप्रतिनीधिहरुले वास्तविक प्रभावितलाई नभइ आसेपासेलाई बढी राहत वितरण गरिएको आरोप लगाएका छन् ।चैत १७ गते आएको हावाहुरीबाट बारा र पर्सा जिल्लामा २९ जनाको मृत्यु भएको थियो भने १४ सय ५३ जनाको घर पूर्णरुपमा क्षति भएको प्रारम्भिक तथ्याङक छ ।
----------
२५ वैशाख, काठमाडौं । पूर्वअर्थमन्त्री सुरेन्द्र पाण्डेले व्यक्तिमा आकाश र पातालको सीमा तोक्नुपर्ने बताएका छन् ।प्रतिनिधिसभाको अर्थ समिति बैठकमा बोल्दै समिति सदस्य पाण्डेले कुनै एक व्यक्तिको जग्गामुनि कतिसम्म र जग्गा भन्दामाथि कतिसम्म भोगचलन गर्न पाउने भन्ने सीमा तोकिनुपर्ने बताएका हुन् ।संविधानमै जमिनमुनि र माथिको कति सीमासम्म व्यक्तिको हक लाग्ने भन्ने स्पष्ट हुन नसकेको भन्दै आगामी बजेटले यसमा ध्यान दिनुपर्ने उनले बताए ।उनले भने, ‘कुनै व्यत्तिले आफ्नो जम‍िनमा घर बनाउँछ त्यो घर भन्दा तल कतिसम्म उसले उपभोग गर्न पाउने भन्ने हुनुपर्छ, अर्को कुरा घर भन्दा माथि आकाशमा पनि कति माथिसम्म व्यक्तिको हक लाग्ने भन्ने स्पष्ट हुनु पर्छ ।’सिंगापुरमा ४० मिटर तलमात्रै व्यक्तिको स्वामित्व रहने व्यवस्था रहेको बताउँदै पाण्डेले नेपालमा पनि निश्चित सीमा तोक्नुपर्ने बताए ।बैठकमा पूर्वप्रधानमन्त्री डा. बाबुराम भट्टराईले सरकारले भर्खरै ल्याएको नीति तथा कार्यक्रम राजनीतिक दिशातर्फ उन्मुख भएको टिप्पणी गरे । उनले नीति तथा कार्यक्रम र बजेट राजनीति भन्दा पनि बढी आर्थिक दिशातर्फ उन्मुख हुनुपर्ने धारणा राखे ।‘अघिल्लो वर्ष केही गर्न नसकेको भनेर आलोचना भएका कारण हुनसक्छ धेरै राजनीतिक कुरा समेटिए’ पूर्व प्रधानमन्त्री भट्टराईले भने, ‘नीति तथा कार्यक्रमले पार्टीको बारेमा होइन देशको बारेमा धेरै सोच्नुपर्ने थियो ।’पूर्वअर्थमन्त्री पाण्डेको भनाइमा अर्थमन्त्री डा. युवराज खतिवडा पनि सहमत देखिए । सांसदहरुले उठाएको जवाफ दिने कुरामा उनले जमिनमुनि र माथिको स्वामित्वको विषयमा सीमा निर्धारण गरिनु पर्छ भनेर संविधान बनाउनदा समेत सुझाव दिएको उनले बताए ।
----------
२५ वैशाख, काठमाडौं । शिक्षा, विज्ञान तथा प्रविधिमन्त्री गिरिराजमणि पोखरेलले अस्थायी शिक्षकको पुनः परीक्षा नहुने बताएका छन् ।बुधबार संसदको शिक्षा तथा स्वास्थ्य समितिमा मन्त्री पोखरेलले अस्थायी शिक्षकलाई पुनः परीक्षा नभइ सम्मानजनक बिदाइ गरिने बताए । ‘लामो समयदेखि काम गर्दै आएको भन्ने आधारमा मात्रै उहाँ (अस्थायी शिक्षक) हरुलाई शिक्षण पेशामा राख्न सक्ने अवस्था छैन’, मन्त्री पोखरेलले भने, ‘स्थायी हुनका लागि लिइएको मौका परीक्षामा असफल भएका वा परीक्षामा सहभागि नभएकाहरुले भनेअनुसार पुनः परीक्षा गर्न सकिँदैन । उहाँहरुलाई सम्मानजनक बिदाइ गर्नें हो ।’यसअघि शिक्षक सेवा आयोगको २०७४ साल असार २९ र ३० गते अस्थायी शिक्षकलाई स्थायी हुने मौका प्रदान गर्नका लागि परीक्षा सञ्चालन गरिएको थियो । परीक्षामा उतीर्ण भएका अस्थायी शिक्षकहरु स्थायी भएका छन् । तर असफल हुने र परीक्षामा सहभागी नभएका अस्थायी शिक्षकहरुले आफूहरुलाई स्थायी गर्नुपर्ने माग गर्दै पुन आन्दोलन सुरु गरेका छन् ।अस्थायी शिक्षकलाई एक पटक परीक्षाको मौका दिएर असफल भएकालाई अनिवार्य अवकाश दिने गरी सरकारले शिक्षा ऐन पनि संशोधन गरेको थियो । यही विषय उल्लेख गर्दै शिक्षा मन्त्रालयका सचिव खगराज बरालले पनि कानुनअनुसार अस्थायी शिक्षकका लागि स्थायी गराउने गरी पुनः मौका परीक्षा लिन सक्ने अवस्था नरहेको बताए ।तर, परीक्षामा असफल भएका अस्थायी शिक्षकहरुले भने आफु्नो रोजगारी नखोस्न माग गर्दै विभिन्न चरणमा आन्दोलन गर्दै आएका छन् । आयोगले लिएको परीक्षामा असफल भएका र परिक्षामा सहभागी नभएका १३ हजार अस्थायी शिक्षक रहेको बताइएको छ ।समिति बैठकमा केही सांसदहरुले अस्थायी शिक्षकहरुलाई रोजगारीबाट विस्थापित गर्न नहुने पनि बताएका थिए । जवाफमा मन्त्री पोखरेलले कानुनभन्दा बाहिर जान नसकिने बताए ।बैठकमा सांसद रेखा कुमारीले लामो समय कार्यरत अस्थायी शिक्षकहरुको पीडालाई सम्बोधन गरेर अघि बढ्न सरकारको गम्भिर ध्यानाकर्षण गराइन् । उनले कतिपय अस्थायी शिक्षकहरु अपांग समेत भएकाले उनीहरुको जीविकोपार्जनको व्यवस्था सरकारले गर्नुपर्ने पनि बताए ।बैठकमा समिति अन्तरगतको शिक्षा उपसमितिले तयार पारेको प्रतिवेदन मन्त्री पोखरेललाई बुझाइएको थियो । प्रतिवेदनमा शिक्षक दरबन्दी तत्काल मिलान गर्न सरकारलाई सुझाव दिइएको छ । त्यसैगरी सार्वजनिक विद्यालयहरुको पठनपाठनलाई व्यवस्थित बनाउन पनि सरकारलाई सचेत गराइएको उपसमितिका संयोजक उमेश श्रेष्ठले जानकारी दिए ।यता, शिक्षा, विज्ञान तथा प्रविधिमन्त्री पोखरेलले शिक्षकहरुको दरबन्दी मिलानमा ढिलाइ हुने प्रतिवद्धता व्यक्त गरेका थिए ।
----------
२५ वैशाख दार्चुला । दार्चुलाको सदरमुकाम खलंगा क्षेत्रमा सामुदायिक विद्यालयहरुले विद्यार्थीहरुबाट शुल्क लिने गरेको पाइएको छ ।महेन्द्र नमूना माध्यामिक विद्यालयले अभिभावक सहयोगको नाममा विद्यार्थीहरुबाट शुल्क लिने गरेको हो । विद्यालयले प्रतिविद्यार्थी एक सय देखि ६५० रुपैयाँसम्म अभिभावक शुल्क लिने गरेको छ ।अभिभावकहरुको सहमतिमा विद्यालय सञ्चालनका लागि अभिभावक सहयोग लिने गरेको प्रधानाध्यापक रामदत्त जोशीले बताए । विद्यार्थीहरुको चाप बढेकोले विद्यालय सञ्चालनका लागि अभिभावक सहयोग उठाउनु परेको उनको भनाइ छ ।विद्यालयमा नेपाली र अंग्रेजी माध्यमबाट पढाइ हुने गरेको छ । नेपाली माध्यममा भन्दा अंग्रेजी माध्यममा पढ्ने विद्यार्थीहरुबाछ बढी शुल्क लिने गरिएको छ ।कक्षा ५ भन्दामुनिको कक्षामा अभिभावक शुल्क नलिने गरेको र त्यो भन्दा माथिल्लो कक्षामा एक सयदेखि २२० रुपैयाँसम्म शुल्क लिने गरेको प्रधानाध्यापक जोशीले स्वीकार गरे ।कक्षा ६ देखि ८ सम्म एक सय र कक्षा ९, १० मा २ सय २० रुपैयाँ अभिभावक शुल्क लिने गरेको उनले बताए  ।अंग्रेजी माध्यममा पढ्ने शिशु कक्षामा २५० रुपैयाँ र त्यो भन्दा माथिल्लो कक्षाहरुमा कक्षा पिच्छे ५० रुपैयाँले वृद्धि गरी शुल्क लिने गरेको प्राधानाध्यापक जोशीले जानकारी दिए ।विद्यालयले अभिभावक सहयोगको नाममा प्रतिविद्यार्थीबाट रकम लिने भए पनि रसिद भने नदिएको अभिभावकहरुले गुनासो गरेका छन् ।थोरै रकम भएकोले रसिद नदिएको प्रधानाध्यापक रामदत्त जोशीको भनाइ छ । ‘विद्यालयले रसिद दिनै हुँदैन भन्ने त होइन, तर सहयोग रकम थोरै भएकाले के रसिद दिने भनेर नदिएका हौँ,’ उनले भने ।यता शैक्षिक नगरी अभियान चलाएको महाकाली नगरपालिकामा रहेका सामुदायिक विद्यालयहरुले पनि विद्यार्थीबाट विभिन्न शीर्षकमा शुल्क लिने गरेको पाइएको छ ।नगरपालिकामा आयोजित एक कार्यक्रममा विद्यालयले शुल्क लिने गरेको भन्ने प्रश्नमा नगरप्रमुख हंसराज भट्टले भने जानकारी नै नभएको बताए । ‘कुन विद्यालयले लिएको त्यसको बारेमा मलाई जानकारी नै छैन ।’
----------
२५ वैशाख, काठमाडौं । संघीय समाजवादी फोरमसँग एकता गरेर समाजवादी पार्टी बनाएपछि तत्कालीन नयाँ शक्तिका नेताहरु असन्तुष्ट बनेका छन् ।असन्तुष्ट समूहले बुधबार भेला गरेका छन्, जहाँ पूर्वसभासद कल्पना धमला, ज्ञानेन्द्र कुमालका साथै देवेन्द्र पराजुली, रामरिझन यादव, मदन राईलगायत उपस्थित थिए ।भेलामा सहभागी नेताहरुले पार्टी कमिटीलाई औपचारिकतामात्र सीमित गरेको तथा पार्टी एकता गर्नुपूर्व छलफल नभएकोमा असन्तुष्टि जनाएका छन् । उनीहरुले नेतृत्वलाई वैकल्पिक राजनीति भविष्य केही हुन्छ ? भन्ने प्रश्न समेत गरेका छन् ।समाजवादी फोरमका नेता रामरिझन यादवले भने बाबुरामसँग केही असन्तुष्टि रहेको तर, नेकपा प्रवेश गर्ने योजना नरहेको अनलाइनखबरलाई बताए । असन्तुष्ट साथीहरुबीच मेरो घरमा बसेर छलफल भएको हो । दबाव समूह बनाउने सम्मको कुरा भएपनि अरु पार्टीमा जाने कुरा भएको छैन’ उनले भने ।यसैबीच नयाँ शक्ति पार्टीकी नेतृ एवं पूर्वसभासद सीमा विक नेकपा प्रवेश गरेकी छन् । नेकपा अध्यक्ष प्रचण्ड, महासचिव विष्णु पौडेल लगायतले उनलाई पार्टी प्रवेश गरेका छन् ।
----------
२५ वैशाख, काठमाडौं । नेपाली कांग्रेसका केन्द्रीय सदस्य शेखर कोइरालाले नेपाल कम्युनिष्ट पार्टी (नेकपा) ले सत्ता कब्जा गर्न लागेको आरोप लगाएका छन् । पार्टीको ‘राष्ट्रिय जागरण अभियान’ को बुधबार काभ्रेको धुलिखेलमा उद्घाटन गर्दै उनले भने, ‘सरकार गठन भए यताको क्रियाकलाप हेर्दा नेकपाले सत्ता कब्जा गर्न खोजेको देखिन्छ ।’मंगलबार प्रतिनिधिसभामा नीति तथा कार्यक्रम पारित गर्ने क्रममा सभामुख कृष्णबहादुर महराले प्रधानमन्त्रीको पक्ष लिएको उनको दाबी छ । ‘संसदमा हामीले बोलेको रेकर्डबाट तुरुन्तै हटाउने अनि प्रधानमन्त्रीको बोली हटाउन नसक्ने वा पछि हटाए पनि हुने भन्ने हुन्छ ?’ कोइरालाले भने ‘कार्यपालिका र व्यवस्थापिका एउटै अंग भइसकेको छ, न्यायपालिका पनि कार्यपालिकाको एउटा अंग जस्तो भएको छ ।’राजस्व अनुसन्धान, सम्पत्ति शुद्धिकरण, अनुसन्धान विभाग आदि प्रधानमन्त्री अन्तर्गत ल्याउनु सत्ता कब्जाको पूर्वअभ्यास भएको कोइरालाको दाबी छ ।कार्यक्रममा बोल्दै कोइरालाले नेपाली सेनालाई पनि सरकारले विवादित गर्ने प्रयास गरेको बताए । सबै विकासका काम दिएपछि सेनाले गर्नुपर्ने काम गर्न नसकेको उनको भनाइ छ ।
----------
२५ वैशाख, काठमाडौं । नेपालका विद्युत प्राधिरकणले भन्दै आएको छ,‘नेपाल विजुलीमा आत्मनिर्भर हुँदै गयो भने भारतबाट हुने इन्धन आयात घट्दै जान्छ ।’ तर, यो साच्चिकै सम्भव छ भन्नेमा धेरैलाई विश्वास छैन । तथ्यांकले यो वर्ष पेट्रोलियम इन्धन आपूर्तिमा भइहरेको वृद्धिदरमा भने ब्रेक लागेको देखाएको छ ।भन्सार अधिकारीका अनुसार यो वर्षको तेल आयातको तथ्यांकले प्राधिरकणको दावीलाई बल दिन्छ र सकारात्मक संकेत पनि गर्छ ।सरकारी विश्लेषण अनुसार विजलीको आपूर्ति नियमित र विश्वसनीय हुँदा भारतबाट हुने पेट्रोलियम तेल र ग्यासको आयात बढ्ने दरमा असर पर्ने संकेत देखिएको हो । पछिल्ला अढाई वर्षमा नेपाल विजुलीमा हुने लोडसेडिङमुक्त छ । यो अवस्थामा विजुलीको खपत बढाउँदै प्राधिकरण्का कार्यकारी निर्देशक कुलमान घिसिङले संस्थालाई नाफामा लगेका छन् । उनले भविष्यमा विद्युत मार्फत ग्यासको प्रयोग ठूलो मात्रामा घटाउन सकिने बताउँदै आएका थिए ।तर, अघिल्लो वर्षसम्म प्राधिरकणले दावी गर्ने जस्तो तेलको आयातमा प्रभाव पर्ने खालको कुनै छाँटकाट देखिएको थिएन । यो वर्ष भने तेलको आयातको वृद्धिदरमा विजुलीको नियमति आपूर्तिले प्रभाव परेको निश्कर्षमा भन्सार अधिकारीहरु पुगेका छन् ।आयल निगम भने तत्तकालै पेट्रोलियम पदार्थको आयात घट्छ भन्ने तर्कमा दम देख्दैन । आयल निगमका अधिकारीहरुका अनुसार नेपालमा भारतबाट हुने इन्धन आपूर्ति तत्कालै घट्न अवस्थामा छैन । पेट्रोलियम पदार्थको आयातमा यो वर्ष पनि वृद्धि भइरहकै छ ।तर, भारतीय नाकाबन्दी लागेको वर्षबाहेक इन्धन आपूर्तिको वृद्धिदरमा यो वर्ष मात्र ठूलो प्रभाव परेको भन्सार विभाग बताउँछ । विभागकी उपमहानिर्देशक मनमाया भट्टराई पंगेनीका अनुसार यो आर्थिक वर्षमा इन्धन आपूर्तिबापत बाहिरने रकमको वृद्धिदरमा गिरावट आएको छ भने भन्सार असुलीको दरमा हुने वृद्धिमा पनि प्रभाव पारेको छ ।नेपालले भारतीय आयल कर्पोरशेनसँग तेल किन्दै आएको छ । निगमले महिनामा २० अर्ब तेल कारोबार गर्छ । गत आर्थिक वर्षमा मात्र नेपालले करिब २७ लाख किलोलिटर इन्धन गरेको थियो । यसबापत करिब १ खर्ब ६० अर्ब रुपैयाँ बाहिरिएको थियो । गत वर्षको तथ्यांकअनुसार परिमाणका आधारमा आयात २० प्रतिशतले बढेको थियो ।यो आवको वर्षको ९ महिनासम्म खुम्चिएर १६ प्रतिशत झरेको छ । गत वर्ष यो चैतसम्मको इन्धन आपूर्तिबापत ३८ अर्ब राजश्व उठेको थियो । तर, यो वर्ष इन्धनको राजश्व ४७ अर्ब पुगेपनि गत वर्षको वृद्धिदरको तुलनामा यो कम हो ।समीक्षा अवधिमा गत वर्ष ४० प्रतिशतले बढेको आयात यो वर्ष ३३ प्रतिशतमा सीमति देखिएको भन्सार विभाग बताउँछ ।नेपाल आयल निगमले पनि यो वर्ष पेट्रोलियम पदार्थको आयात र विक्री वितरणको वृद्धिदर घटेको अनुभव गरेको छ । विगतका वर्षमा जस्तो यो वर्ष तेलको आपूर्तिदर ह्वात्तै बढ्न नसकेको निगमका अधिकारी बताउँछन् ।निगमका निमित्त प्रवन्ध निर्देशक सुशील भट्टराई यो वर्ष पेट्रोलियम पदार्थको आयातमा सामान्य रुपले गिरावट आएको बताउँछन् । ‘नाकाबन्दी लागेको वर्षपछि हाम्रो पेट्रोल आयातको दर ह्वात्तै माथि गएको थियो, त्यसअघि हामे आपूर्तिको वार्षिक वृद्धिदर १० प्रतिशतको हाराहारीमा मात्रै थियो,’ उनी भन्छन्,‘अहिले त्यो केही खुम्चिएको हुन सक्छ । तर अहिले नै वार्षिक वृद्धिदर कति फरक पर्छ भन्न सकिन्न ।’आयल निगम हालकै अवस्थामा पेट्रोलियम पदार्थको वृद्धिदर उत्कर्षमा पुगेको निश्कर्षमा पुग्न नहुने पक्षमा छ । विकास निर्माणको कामले तीव्रता पाइरहँदा हेभी इक्विपमेन्टको प्रयोग बढेको, ठूला आयोजनाहरु निर्माण भइरहेको र गाडी आयात बाक्लो रुपमै भइरहेको अवस्थमा पेट्रोलियम आयातमा ठूलो प्रभाव पर्ने अवस्था निगमले देखेको छैन ।भन्सार विभागकी उपमहानिर्देशक पंगेनी भने पेट्रोलियम पदार्थको आयातको वृद्धिदर घटेर भन्सार राजश्वमा प्रभाव परेपनि त्यसले देशलाई फाइदा नै हुने बताउँछिन् । उनले पेट्रोलियम पदार्थको आयात घट्ने अवस्था आए ब्यापार घाटा पनि कम हुने भन्दै भन्सारको पक्षबाट मात्रै हेर्न नहुने बताइन् ।विद्युत प्राधिरकणका कार्यकारी निर्देशक कुलमान घिसिङ लोडसेडिङ अत्त्यको घोषणापछि विजुलीका ग्राहक तीव्र रुपमा बढिरहेकाले केही वर्षमा नै त्यसको सकारात्मक प्रभाव देखिन थालेको बताउँछन् । पहिले जेनेरेटर चलाउन बाध्य भएका औद्योगिक तथा व्यवसायिक ग्राहकलाई पनि २४ घण्टा नै विजुली दिइएकाले त्यसको प्रभाव तेल आयातमा पर्न सक्ने प्राधिकरण बताउँछ ।यस्तै पछिल्लो सयममा घरासायी प्रयोजनमा इन्डक्सन चुल्हो, ओभनलगायत घरासायी विद्युतीय उपकारणको प्रयोग पनि बढ्दै गएको प्राधिकरणको अनुभव छ । यस्ता कारणले तेल तथा ग्यासको आयातमा असर परेको हुनसक्ने ठहर प्राधिकरणको पनि छ ।यसै वर्षमा तामाकोशी जलविद्युत आयोजना सञ्चालनमा आउने भएकाले त्यसपछि विजुली आपूर्ति अझै सहज हुने अवस्था छ । अब देशभित्रै विजुली खपत बढाउन प्राधिरकणले उपत्यकामा तत्कालै  स्थापना गर्दैछ । निजी क्षेत्रलाई पनि त्यसमा प्रोत्साहन गर्ने नीति सरकारको छ ।यसबाट विद्युतीय सवारीमा उपभोक्ताको आर्कषण बढ्ने र त्यसले पेट्रोलियम पदार्थको आयात घटाउन र वातावरणीय प्रदुषण न्युनीकरण गर्न सहयोग पुग्ने विश्वास गरिएको छ । तर, तत्कालै विजुलीलाई पेट्रोलको भरपर्दो विकल्पमा रुपमा प्रयोग गर्ने अवस्था भने नआएको प्राधकिरणका अधिकारीहरु बताउँछन् ।
----------
२५ वैशाख, काठमाडाैं । प्रहरी महानिरीक्षक (आईजीपी) सर्वेन्द्र खनालले पहिलेको जस्तो पहुँचका आधारमा बलात्कार, अत्याचारका विषयमा प्रहरीले मिलापत्र गराउँछ भन्ने भ्रममा नपर्न आग्रह गरेका छन् ।उनले प्रहरी संगठन भित्र कारबाही मात्र नभइ पुरस्कृत पनि गरिएको भन्दै राम्रालाई सम्मान पनि गर्ने संस्कारको विकास गरेको बताए ।जिल्ला प्रहरी कार्यालय काभ्रेको हिरासत कक्षको उद्घाटन पछि बोल्दै आईजीपी खनालले अघि भने, ‘काभ्रेमा गुण्डाहरु छन्, उनीहरुले सम्मान थाप्न प्रहरीकोमा पनि आउछन् भन्ने सुनिन्थ्यो, यदी त्यस्तो हो भने, त्यो रहनु हुँदैन् ।’भवन उद्घाटन कार्यक्रममा प्रमुख जिल्ला अधिकारी कृष्णबहादुर राउत, जिल्ला समन्वय प्रमुख उद्धव केसी, डीआईजी दिपककुमार थापा, धुलिखेल नगरपालिकाका प्रमुख अशोक व्याञ्जु लगायतले प्रहरीले हिरासतमा लिएको व्यक्तिलाई थप सुधार गर्न आफ्नो ठाउँबाट पहल गर्नुपर्ने बताएका थिए ।धुलिखेल नगरपालिकाले नवनिर्मित हिरासत कक्षमा ८ वटा टिभीसमेत उपलब्ध गराएको छ ।
----------
२४ वैशाख, काठमाडौं । नेपालमा पहिलो पटक बर्डफ्लु (एचफाईभ एनवान) देखिएको छ । त्यसबाट संक्रमित बिरामीको मृत्यु भइसकेको छ । यो अवस्थामा बर्डफ्लुबाट जोगिने उपायहरु अवलम्वन गर्न अत्यावश्यक भएको छ ।बर्ड्फ्लु पंक्षीबाट मानिसमा सर्ने रोग हो । एच फाइभ एनवान भाइरसको मुख्य स्रोत काग लगायतका चराचुरुङ्गी र कुखुरा हुन् । बर्डफ्लू कुखुराको मासु, सूली, प्वाँख, सिंगान, र्‍याल, दाना, अण्डा, अण्डा राख्ने क्रेट आदिबाट सर्न सक्छ ।यसअघि नेपालमा मौसमी इन्फ्लुएन्जा (एचवान एनवान) देखिएको थियो, जसबाट मानिसको मृत्यु सम्भावना निकै कम हुन्थ्यो । एचवानएनवान भाइरसबाट लाग्ने रुघाखोकी, ज्वरो, नाक रातो हुने, शरीर दुख्ने र चाँडै निको हुन्थ्यो ।एचवान एनवान वर्षमा तीन पटक देखिन्छ । यो ए, बी, सी र डी गरी चार प्रकारको हुन्छ । त्यस्ता भाइरसका दैनिक ५० वटा स्याम्पल (घाँटीको ¥याल) प्रयोगशालामा आइपुग्छन् । करिब दुई महिना अघि आएका स्याम्पलहरु मध्ये एउटा एचवान एनवानका चार प्रकार भन्दा अलग देखियो ।त्यसको प्रकृति छुट्याउन नसकेपछि हामीले परीक्षणको लागि जापान पठायौं । त्यसको रिपोर्ट वैशाख ४ गते आयो । लगत्तै हामीले स्वास्थ मन्त्रालयमा जानकारी गरायौं– नेपालमा बर्डफ्लु देखियो ।बर्डफ्लु पनि अलि फरक प्रकृतिको इन्फ्लुएन्जा भाइरस नै हो । यसको स्टेन्ट कम्पोजिसन नै फरक खालको हुन्छ । मानिसबाट मानिसमा सर्ने सिजनल फ्लुले मृत्यु गराउने सम्भावना अति न्युन हुन्छ ।सिजनल फ्लुबाट ‘हाइ रिक्स’मा रहेका अर्थात् शिशु, ६० वर्षभन्दा बढी उमेरका, रोगप्रतिरोधी क्षमता कमजोर भएका, गर्भवतीको मात्र मृत्यु हुने सम्भावना हुन्छ, त्यो पनि न्यून । पहिले यही भाइरसलाई बर्डफ्लु भनिदै आएको थियो ।पंक्षीबाट मानिसमा सर्ने बर्डफ्लुको पनि लक्षणहरु सिजनल फ्लुका जस्तै हुन्छन् । फ्लुको सबै लक्षण भएको र ३८ सेन्टिग्रेटभन्दा बढी ज्वारो आएका मानिसको नमुना परीक्षण गरिन्छ । हाच्छ्यूँ आउने, नाक बहने, खोकी लाग्ने तर, ज्वरो छैन भने त्यसलाई सामान्य रुपमा लिने गरिन्छ । तर, ज्वरो नभएका मानिसमा पनि बर्डफ्लु हुन सक्छ ।बर्डफ्लु पंक्षीबाट मानिसमा सर्छ तर, सजिलै सर्दैन । जब सर्छ, लाखौंलाई प्रभावित पार्छ । बर्डफ्लु पहिलो पटक सन् १९७८ मा पक्षीमा र १९९७ मा मानिसमा देखिएको थियो ।
मान्छेमा आइसकेपछि बर्डफ्लु निकै छिटो अरु मान्छेमा सर्छ । यो निकै चिन्ताको विषय बनेको छ । श्वासप्रश्वास, नजिकको सम्पर्क, थुक, खकार, मुखका छिटालगायतको माध्ययमबाट एचफाइभ एनवान जिवाणु एक व्यक्तिबाट अर्कोमा सर्छ ।बर्डफ्लुले मानिसको छिटो मृत्यु गराउँछ । रुघाखोकी लाग्ने, ज्वरो आउने, जिउ दुख्ने लक्षणहरु देखिएको १० दिनभित्रै मृत्यु हुन्छ । २००३ देखि हालसम्म विश्वभर ८६० जनामा एचफाइभ एनवान भाइरस संक्रमण भएको अनुमान छ ।बर्डफ्लु लागेका चराचुरुङ्गी उड्दा उड्दै भुईंमा खस्छन् । रुखमा बसिरहेको काग वा चराचुरुङ्गी झोक्रिएको, अकस्मात खसेको देखिएमा शंका गर्नुपर्ने हुन्छ । यद्यपि, त्यस्ता चराचुरुङ्गीलाई प्रयोगशालामा परीक्षण गरेर मात्र बर्डफ्लुको पुष्टि हुन्छ ।धेरै मानिसहरुलाई कुखुराको मासु, अण्डा खानेवित्तिकै बर्डफ्लु लाग्छ भन्ने परेको छ । बर्डफ्लुको मुख्य स्रोत नै कुखुरा भएकाले यस्तो लाग्नु अस्वाभाविक होइन तर, मासु खाने भन्दा कुखुरा फार्ममा काम गर्ने, कुखुरा ओसार्ने, मासु काट्ने मानिस बढी जोखिममा हुन्छन् ।७० डिग्री सेल्सियसको तापक्रममा एचफाइभ एनवान जिवाणु नष्ट हुने हुनाले राम्रोसँग पाकेको मासु खाँदा बर्डफ्लु लाग्ने डर हुँदैन । मरेको, झोक्राएको कुखुराको मासु भने खानु हुँदैन । काँचो अण्डा भुलेर पनि खानु हुँदैन ।
बर्डफ्लुबाट जोगिन चराहरुको वरिपरि रहँदा सावधानी अपनाउनु हो । कहिलेकाहीँ एकै पटक धेरै कुखुरा बिरामी हुन्छन् । त्यस्तो अवस्थामा पनि बर्डफ्लुको शंका गर्नुपर्छ । त्यसैले, फार्ममा काम गर्ने मानिसले अनिवार्य रुपमा माक्स, पञ्जा, गाउन लगाउनुपर्छ ।
----------
२५ वैशाख, काठमाडौं । स्थानीय सरकारले मनोमानी रुपमा विद्यालय सञ्चालनका लागि अनुमति प्रदान गरेको भन्दै संघीय सरकारले असन्तुष्टि व्यक्त गरेको छ । आवश्यक बजेटको आंकलन नै नगरी विद्यालय खोल्नका लागि अनुमति दिँदा पर्याप्त शिक्षकको ब्यवस्था गर्न नसकिएको शिक्षा मन्त्रालयका अधिकारीहरु बताउँछन् ।बुधबार संसदको शिक्षा तथा स्वास्थ्य समितिले शिक्षकको दरबन्दी मिलान तथा अन्तर प्रदेश र अन्तर जिल्ला शिक्षक सरुवाका सम्बन्धमा छलफल गर्न शिक्षामन्त्री गिरिराजमणी पोखरेल र शिक्षा मन्त्रलयका सचिव बराललाई बोलाएको थियो । सो छलफलमा बोल्दै सचिव बरालले स्थानीय तहले हचुवामा विद्यालय सञ्चालन अनुमति दिइरहेको बताए ।‘विद्यालय चलाउन के-कति खर्च लाग्छ भन्ने आंकलन गरिएको देखिँदैन,’ बुधबार संसदको शिक्षा तथा स्वास्थ्य समितिमा बोल्दै सचिव बरालले भने, ‘टोलटोलमा स्कुल खुलेका छन्, जसले गर्दा पर्याप्त रुपमा शिक्षकको ब्यवस्थापन गर्न सकिएको छैन ।’विगतमा विद्यालयलाई सञ्चालन अनुमति/स्वीकृति दिने अधिकार जिल्ला शिक्षा कार्यालयलाई थियो । संविधान जारी भएपछि प्राथमिक तहको विद्यालय खोल्ने अनुमति प्रदान गर्ने अधिकार स्थानीय तहलाई छ ।त्यसयता स्थानीय सरकारले तीन सयभन्दा बढी स्कुल सञ्चालनका लागि अनुमति प्रदान गरेको शिक्षा सचिव बरालले बताए । तर, नयाँ खुलेका तीन सय स्कुलका लागि शिक्षक र कर्मचारी सरकारले प्रदान गर्न नसक्ने उनको भनाई छ ।‘१५० जतिलाई हामी शिक्षक दिन सक्छौं । बाँकी १५० विद्यालय कसरी चल्छन त ?’, उनले प्रश्न गरे, ‘हामो बजेटको सिमितता छ । स्थानीय सरकारसँग पनि पैसा छैन । यस्तो हुँदा समस्या भएको छ ।’समिति बैठकमा सांसदहरुले गाउँका विद्यालयमा पर्याप्त शिक्षक नरहेको भन्दै सरकारको ध्यानाकर्षण गरेका थिए । आफूहरु जिल्ला जाँदा सामुदायिक विद्यालयमा शिक्षकको अभाव रहेको गुनासो आउने गरेको उनीहरुले बताए । जवाफमा सचिव बरालले पर्याप्त शिक्षक दिन नसकिएको स्वीकार गरे । तर, टोल-टोलमा खुलेका विद्यालयमा विद्यार्थी संख्या पनि पर्याप्त नरहेको उनको भनाई थियो । विद्यार्थी कम भएका विद्यालयहरुलाई मर्ज गरेर जानुपर्ने उनले बताए ।सचिव बरालले शिक्षकहरुले सुगम क्षेत्र रोजेर सरुवा माग्दा पनि समस्या भएको गूनासो गरेका छन् । दुर्गमबाट शहरका विद्यालयमा सरुवा खोज्ने, शहरबाट सदरमुकाम र सदरमुकामबाट केन्द्रीय राजधानीमा शिक्षकहरुको सरुवा माग्ने गरिएको उनी बताउँछन् ।अन्तर प्रदेश र अन्तर जिल्ला शिक्षक सरुवाका सन्दर्भमा कानूनअनुसार हुने उल्लेख गर्दै सचिव बरालले भने, ‘कतिपय स्थानीय तहले शिक्षक नियुक्तिको अधिकार आफ्नो भएको दाबी गर्दा केही द्वन्द्व जस्तो देखिएको छ ।’स्थानीय सरकार सञ्चालन ऐनले शिक्षकको ब्यवस्थापनको अधिकार स्थानीय सरकारलाई दिएको छ । शिक्षकको नियुक्ती भने जिल्ला शिक्षा अधिकारीले गर्ने ब्यवस्था छ । तर, हाल जिल्ला शिक्षा कार्यालय नै छैनन् । संविधान अनुसार जिल्ला शिक्षा कार्यालय खारेज गरेर प्रत्येक जिल्लामा जिल्ला शिक्षा विकास तथा समन्वय इकाइ बनाइएको छ । सचिव बरालका अनुसार हाल सोही इकाइका प्रमुखले शिक्षक नियुक्त गर्दछन् ।यही विषयमा बिभिन्न रुपमा प्रश्न उठिरहेको भन्दै समितिले संघीय मन्त्रालयसँगै छलफल गरेको हो । छलफलका क्रममा सचिव बरालले कानुनी रुपमा केही समस्या रहेको स्वीकार गरे ।संघीय सरकारले गत चैत ११ गतेदेखि जेठ २२ गतेसम्म शिक्षकको सरुवामा रोक पनि लगाएको थियो ।समिति बैठकमा नेकपाकी सांसद रेखाकुमारी झाले माध्यमिक शिक्षा संघीय सरकार मातहत राख्न माग गरिन् । संविधानको अनुसूची ८ ले आधारभूत तह र माध्यमिक शिक्षामा स्थानीय तहलाई व्यवस्थापन अधिकार दिएको छ । तर, स्थानीय तहले माध्यमिक शिक्षालाई धान्न नसक्ने तर्क सांसद झाले गरिन् ।नेकपाकै सांसद जीवनराम श्रेष्ठले सरकारले दिने भनेको नि:शुल्क शिक्षा कहाँ कुन रुपमा छ भन्दै प्रश्न गरेका थिए ।नेपाली कांग्रेसका सांसद मानबहादुर विश्वकर्माले समाजमा वर्ग विभाजन गर्ने खालको शिक्षा रहेको बताए । नीजिमा अध्ययन गर्ने उच्च बर्गको, सार्वजनिक विद्यालयमा पढ्ने मध्यम वर्गको रुपमा चित्रित हुने गरेको उनको भनाइ थियो । समाजमा विद्यालय नै जान नसक्नेहरुको वर्ग पनि रहेको सांसद विश्वकर्माले बताए ।
----------
२५ वैशाख, रामेछाप । नेपालको तेह्रथुम, ताप्लेजुङ र संंखुवासभाको सिमानमा पर्ने मिल्के–तीनजुरे– जलजले क्षेत्रलाई गुराँसको राजधानी मानिन्छ । सो क्षेत्रमा २८ भन्दा बढी प्रजातिका गुराँसका फूलहरु पाइने बताइन्छ ।मिल्के क्षेत्रमात्र हैन नेपालका उच्च पहाडी भागहरुमा सिजनमा विभिन्न प्रजातिका गुराँसका फूलहरु ढकमक्क फुल्ने गर्दछन् । मिल्केकै जस्तो रामेछाप जिल्लाका उच्च पहाडी क्षेत्र पनि गुराँस पर्यटनको राम्रो सम्भावना बोकेका छन् ।रामेछापको दोरम्बा गाउँपालिकाको सैलुङ क्षेत्र, सुनापतिको सुनापति डाँडो लगायतका भाग तथा गोकुल गंगा र र उपमाकुण्डको सिँगटी, सेर्दिङ, लाप्चाने लगायतका क्षेत्र पनि विभिन्न प्रजातिका गुराँसका फूलहरुले ढाकिएका छन् ।सो क्षेत्रका वन अहिले विभिन्न रंगका गुराँसले रंगीन भएका छन् । यी क्षेत्रहरुमा गुराँस पर्यटन प्रवद्र्धन गर्न सके आन्तरिक तथा वह्य पर्यटकहरु समेत पर्याप्त तान्न सकिने सम्भावना रहेको छ ।रामेछापका जंगलमा पनि २० भन्दा बढी प्रजातिका गुराँसका फूलहरु पाइने स्थानीय बताउँछन् । रामेछापको लाप्चाने, बासे, बाम्ती, सिँगटीलगायतको क्षेत्रको जंगलमा मात्र १८ थरीको भन्दा बढी गुराँस पाइने उमाकुण्ड गाउँपालिका प्रितीका मानबहादुर खत्री बताउँछन् ।‘हाम्रो खाली आँखाले देख्ने मात्र पनि २० थरी भन्दा बढी रंगका गुराँसहरु यस भेगको जंगलमा पाइन्छ । यसबारेमा अझ अध्ययन हुने हो भने यो भन्दा बढी रंगको गुरास हाम्रो जंगलमा छ’, उनले भने ।उता सैलुङ क्षेत्र गुराँसको भण्डार नै भएको रामेछापको दोरम्बा गाउँपालिका अध्यक्ष कमानसिंह मोक्तान बनाउँदछन् । त्यहाँ पाइने गुराँसका जातको बारेमा अध्यन अनुसन्धान गर्नुपर्ने उनको भनाइ छ ।दोरम्बाको सैलुङ तथा लाप्चाने, तामे बाम्ती तथा चुचुरे क्षेत्र गुराँसको लागि मात्र हैन प्राकृतिक मनोरम वातावरणको मज्जा लिन उपयुक्त छन् ।
----------
२५ वैशाख, काठमाडौं । नेपालमा वैदेशिक व्यापारको असन्तुलन उत्कर्षमा पुगिरहँदा चालु आर्थिक वर्षले पनि सरकारलाई कुनै राहत नदिने भएको छ । चालु आव २०७५/७६ को पहिलो ९ महिनाको आँकडाले झन् बिग्रदो अवस्थाको संकेत गर्छ ।साउनदेखि चैतसम्मको अवधिमा कुल वस्तु आयात २१ प्रतिशतले बढ्दा निर्यात वृद्धिदर १६ प्रतिशतमा सिमित रह्यो । यो अवधिमा १० खर्ब ६१ अर्बको वस्तु तथा सेवा आयात हुँदा ६९ अर्बको वस्तु मात्रै निर्यात भएको छ । गत वर्ष सोही अवधिमा ८ खर्ब ७२ अर्बको आयात भएको थियो भने ५९ अर्बकै निर्यात थियो ।कुल वैदेशिक व्यापारमा आयातको हिस्सा ९३.८ प्रतिशत छ भने निर्यातको हिस्सा ६.२ प्रतिशत मात्रै छ । आयात-निर्यात अनुपात यो वर्ष बढेर १५.२ प्रतिशत पुगेको छ । यसअनुसार नेपालले ९४ रुपैयाँको वस्तु आयात गर्दा मुस्किलले ६ रुपैयाँको वस्तु निर्यात गरिरहेको देखिन्छ ।यो अवधिमा ११ खर्ब ३१ अर्बको वैदेशिक कारोबार भएको छ, २१ प्रतिशतको बढोत्तरी हो । भन्सार विभागको तथ्यांकअनुसार यो अवधिमा भारतसँग मात्रै ६ खर्ब ४२ अर्बको ब्यापार घाटा छ । भारतमा ४४ अर्बको निर्यात हुँदा ६ अर्ब ८६ अर्ब बराबरको वस्तु तथा सेवा आयात भएको छ । चीनसँग १ खर्ब ५२ अर्बको ब्यापार घाटा देखिन्छ । डेढ अर्बको वस्तु चीन पठाएको नेपालले त्यहाँबाट १ अर्ब ५३ अर्बको आयात गरेको छ ।धेरै ब्यापार घाटा हुने मुलुकमा त्यसपछि युएई छ । युएईमा जम्माजम्मी ११ करोडको निर्यात गरेको नेपालले त्यहाँबाट झण्डै २६ अर्ब ८१ करोड अर्बको वस्तु ल्याएको छ । युएईसँग २६ अर्ब ७० करोडको ब्यापार घाटा देखिन्छ ।फ्रान्सबाट १७ अर्ब ३६ करोडको आयात र ९६ करोडको निर्यात हुँदा १६ अर्ब ४० करोडको ब्यापार घाटा देखिएको छ । यस्तै, इन्डोनेसियासँग १२ अर्ब ९४ करोड, थाइल्यान्डसँग १० अर्ब ७९ करोड र क्यानडासँग ९ अर्ब ५१ करोडको ब्यापार घाटा छ ।नेपालबाट पोलिस्टर यार्न, जस्तापाता, जुटका सामान, ऊनी गलैंचा, दाल लगायतका वस्तुको निर्यात बढेको भन्सार विभाग बताउँछ । अलैँची, जुत्ता तथा चप्पल, प्रशोधित छाला, तयारी पोशाक, रोजिन लगायतका वस्तुहरुको निर्यात भने घटेको छ ।यस्तै पेट्रोलियम पदार्थ, तयारी पोशाक, एमएस बिलेट, हवाईजहाज तथा पार्टपुर्जा, विद्युतीय सामग्री लगायतका वस्तुको आयात बढेको छ । सिमेन्ट, दूरसञ्चारका उपकरण तथा पार्टपुर्जा, कच्चा भटमासको तेल, स्वास्थ्य उपकरण तथा औजार, सुपारी लगायतका वस्तुहरुको आयात घटेको छ ।यो ९ महिनाको अवधिमा सबै भन्सार नाकाबाट वैदेशिक ब्यापार बढेको छ । सबैभन्दा बढी वृद्धि विराटनगर नाकामा देखियो । विराटनगरको रानी नाकाबाट हुने ब्यापार २९ प्रतिशतले बढ्दा वीरगञ्ज नाबाबाट हुने ब्यापार पनि २१ प्रतिशतले वृद्धि भएको छ ।त्रिभुवन अन्तर्राष्ट्रिय विमानस्थलबाट हुने वैदेशिक ब्यापार २५ प्रतिशत, भैरहवाबाट ४ प्रतिशत र मेचीबाट १० प्रतिशतले बढेको छ । यो ब्यापारमा अधिकांश हिस्सा आयातकै छ ।आयात दर बढिरहँदा केही वस्तुहरुको आयात भने घटेको पाइएको छ । सवारी कर्जालाई सरकारले कसेपछि साना सवारीको आयात निकै कम भएको छ । भन्सार विभागकी उपमहानिर्देशक मनमाया पंगेनी भट्टराई यो अवधिमा सवारी आयातमा २ हजारको संख्याले कमी आएको बताउँछिन् । यो वर्ष कृष्णनगर नाकाबाट हुने क्लिंकर आयात पनि घटेको छ । पेट्रोलियम पदार्थको आयातको वृद्धिदर पनि सुस्ताएको छ । मेसिनरी आयातको वृद्धिदर गत बर्षको जस्तो उत्साहजनक छैन ।यो वर्ष सरकारले ५५ अर्ब बराबरको वस्तुमा भन्सार छुट पनि दिएको छ । गत वर्ष ९ महिनको अवधिमा ४२ अर्ब बराबरको वस्तुलाई भन्सार छुट दिइएको थियो । यो वर्ष भन्सारमा गलत घोषाणा गरेर वस्तु छुटाउने क्रम पनि केही कम भएको दावी भन्सार अधिकारीहरुको छ ।यो वर्ष ९ महिनमा विभागले २ खर्ब ७० अर्ब ६१ करोड भन्सार राजश्व उठाएको छ । जुन गत वर्षको यही अवधिको भन्दा २३ प्रतिशतले बढी हो ।
----------
२५ वैशाख, काठमाडौं । अर्थमन्त्री डा. युवराज खतिवडा सामान्यतया निकै शान्त देखिन्छन् । तर, बुधबार एक कार्यक्रममा उनको एक पूर्वअर्थमन्त्रीसँग घोचपेच चल्यो ।
प्रतिनिधिसभाको अर्थसमिति बैठकमा पूर्वअर्थमन्त्री तथा कांग्रेस सांसद ज्ञानेन्द्रबहादुर कार्कीसँग अर्थमन्त्रीको घोचपेच चलेको हो ।अर्थसमितिले दुई टोली बनाएर सातवटै प्रदेशमा गएर आगामी बजेटको विषयमा सुझाव लिएको थियो । प्रारम्भिक प्रतिवेदन तयार पारेर बुधबार छलफल गर्न अर्थमन्त्री डा. खतिवडा, राष्ट्रिय योजना आयोगका उपाध्यक्ष डा. पुष्प कँडेल लगायतलाई समितिले बोलाएको थियो ।सांसदहरु बोलिसकेपछि आयोगका उपाध्यक्ष बोले । धेरै विषयवस्तुहरु बजेटसम्बन्धी भएका कारण जवाफ दिने जिम्मेवारी अर्थमन्त्रीको भागमा थियो । अर्थमन्त्रीले शुरुमा समितिलाई धन्यवाद दिदै भाषण शुरु गरे ।केही सांसदहरुले आगामी बजेटमा डीपीआर तयार नगरिएका आयोजनाहरुमा बजेट विनियोजन गर्न नहुने बताएका थिए । त्यसमा सहमत देखिएका अर्थमन्त्री खतिवडाले समितिले निर्देशन दिए आफूलाई आपत्ति नभएको बताए ।लगत्तै पूर्वअर्थमन्त्री कार्कीले भने, ‘अर्थमन्त्रीज्यू आफूलाई सहज हुने कुरामा निर्देशन दिनुस् नभन्नु न, पहिले दिएका निर्देशन पालना गर्नुहोस् ।’पूर्वअर्थमन्त्री कार्कीको यो भनाइले भने खतिवडालाई चिढ्यायो । उनले व्यंग्यात्मक जवाफ फर्काउँदै भने, ‘यहाँ पनि अर्थमन्त्री हुँदा मान्नु नै भएको थियो होला, झन् हामीले त नमान्ने कुरै हुँदैन ।’ त्यसपछि केहीबेर अघि कार्कीले भनेको एक प्रसंगले अर्थमन्त्रीले सम्झिए ।‘ए साँच्चि, मन्त्रीज्यूले अघि अर्थतन्त्रको गति भन्दै हुनुहुन्थ्यो गति नाप्ने चाहिँ जीडीपी हो । यति त थाहा होला नि ? मैले बताइदिएँ । गति नाप्ने कुरा जानकारी दिन मन लाग्यो ।’
यति भनेर फिस्स हाँस्दै अर्थमन्त्रीले कुरा अर्कैतिर मोडे । पूर्वअर्थमन्त्री कार्कीले उनलाई ‘म तपाईसँग बस्नु पर्ने छ’ मात्रै भने ।कार्कीले त्यसअघि भनेका थिए, ‘विज्ञ अर्थमन्त्री हुनुहुन्छ, मुख्य कुरा जनताले के पाउने त्यो महत्वपूर्ण कुरा हो । अर्थतन्त्रको गतिका बारेमा स्पष्ट भएर काम गर्नुपर्‍यो ।’पूर्वअर्थमन्त्री कार्कीले प्रधानमन्त्री केपी शर्मा ओलीतर्फ संकेत गर्दै पहुँचका आधारमा योजना पर्न नहुनेमा जोड दिएका थिए । प्रधानमन्त्री ओलीले योजना आयोगमा बुझाएको आफ्नो निर्वाचन क्षेत्रका ६८ आयोजनातर्फ उनको संकेत थियो । उनले मुलुकमा १६५ निर्वाचन क्षेत्र रहेको ख्याल गर्न सरकारलाई सुझाव दिए ।
----------
२५ वैशाख, पोखरा । गण्डकी प्रदेशका मुख्यमन्त्री पृथ्वीसुब्बा गुरुङले रेडलाइट एरियाको बहस सुरु गरेपछि निकै आलोचना भयो । भदौ २६ गते गुरुङले रेडलाइट एसिया तोकिनुपर्ने र यौन पेशालाई व्यवस्थित गर्न यौनकर्मीलाई परिचयपत्र व्यवस्था हुनुपर्ने धारणा राखेकान थिए ।नागरिक स्तरबाट चर्को विराध आएपछि उनले त्यसको बचाउ गर्दै ‘आफूले रेडलाइट एरिया खोल्ने नभनेको तर, बहसमा ल्याउन जरुरी रहेको’ स्पष्टीकरण दिए । त्यससँगै यो बहस सेलायो ।अब प्रदेश सरकारका मन्त्री विकास लम्सालले अर्को बहस सुरु गरेका छन्, पर्यटकका लाई इन्जोय जोन ।पर्यटन, वन तथा वातावरण मन्त्रालयले मनोरञ्जनात्मक क्षेत्र अर्थात इन्जोय जोन बनाउने योजना बनाएको छ ।इन्जोय जोनलाई धेरैले ‘रेडलाइट यरिया’ कै विकसित रुप भनेका छन् । तर, मन्त्रालयले रेडलाइट यरिया र इन्जोय जोन फरक भएको स्पष्टीकरण दिएको छ । ‘इन्जोय जोनलाई गलत अर्थमा अथ्र्याएर प्रदेशको बदनाम गर्न खोजिँदैछ । वास्तवमा हामीले पर्यटक रमाउने क्षेत्रको परिकल्पना गरेका हौं,’ गण्डकी प्रदेशको पर्यटन, वन तथा वातावरण मन्त्री विकास लम्सालले अनलाइनखबरसँग भने ।मन्त्री लम्सालले इन्जोय जोन पोखरामै बनाइने त्यो रेडलाइट यरिया नभइ पर्यटकीय यरिया हुने प्रष्ट्याए । उनले भने, ‘त्यो क्षेत्रमा बाह्य कुनैपनि डिस्टर्ब हुँदैन । २४ सै घण्टा खुल्ला हुन्छ ।’पोखराको पामे क्षेत्रमा इन्जोय जोन बनाइने मन्त्री लम्सालले बताए । उनले पर्यटकले हिमाल र ताललाई एकैचोटी दृश्यवलोकन गर्दै मनोरञ्जन गर्न पाउने उपयुक्त ठाउँ खोजिरहेको बताए ।‘तोकिएको यरियामा उनीहरुले खाने, बस्ने, सुत्ने, पार्टी गर्नेलगायत ‘अन्य मनोरञ्जन’ पनि गर्न पाउँछन् । त्यहाँ कसैले डिस्टर्ब गर्दैन,’ उनले भने । अन्य मनोरञ्जनमा कानुनले वर्जित गरेका बाहेक पर्यटकले आफूले चाहेको कुनै पनि प्रकारको मनोरञ्जन गर्न पाउने उनको भनाइ थियो ।इन्जोय जोन योजनाको जिम्मा निजी क्षेत्रलाई जिम्मा दिने तयारी छ । इन्जोय क्षेत्रमा खाना, खाजा, खेल्ने, रमाउने, स्विमिङ, क्यासिनोदेपख ज्याकोजीसम्म हुने उनले बताए । यस योजनाका लागि प्रदेश सरकारले अध्ययन, अनुसन्धान र डीपीआर तयार गर्न ९ करोड बजेट छुट्याएको छ ।‘यसको डीपीआर गर्न सिन सुरु गरिसकेका छौं । चालु आर्थिक वर्षकै अन्त्यतिर डीपीआर सकिसक्छ,’ उनले भने । इन्जोय जोन भइसकेपछि पोेखरामा पर्यटकको बसाइँ अझै लम्बिने उनले विश्वास राखे ।इन्जोय जोन २४ सै घण्टा खुल्ने भएकाले त्यहाँ प्रहरी हस्तक्षेप नहुने तर सुरक्षाको जिम्मवारी प्रदेश सरकारले लिने उनले प्रष्ट्याए ।‘प्रदेशले २०२२ सम्म २० लाख पर्यटक भित्र्याउने लक्ष्य लिएको छ । सोही योजनालाई पूरा गर्न हामीले यो योजना ल्याएका हौं,’ उनले भने, ‘यसले पर्यटन उत्पादन बढाउन सहयोग गर्नेमा हामी ढुक्क छौं ।’
----------
२४ वैशाख, पोखरा । प्रदेश ५ ले २०७६ सालमा मनाउन लागेको लुम्बिनी भ्रमण वर्षको प्रचार प्रसारका लागि एक टोली पोखरा आएको छ । उक्त अभियानको शुभारम्भ राष्ट्रपति विद्यादेवी भण्डारीले जेठ ४ गते गर्दैछिन् ।लुम्बिनी र आसपासका क्षेत्रलाई पर्यटन क्षेत्रका रुपमा चिनाउने र अधिक पर्यटक भित्र्याउने लक्ष्यसहित भ्रमण वर्ष मनाउन लागेको प्रदेश ५ को उद्योग, पर्यटन, वन तथा वातावरण मन्त्रालयका सचिव धनञ्जय पौडेलले बताए । पर्यटन उद्योगलाई प्रदेशले आर्थिक र दिगो विकाससँग जोड्ने नीतिअनुसार नै २०७६ लाई लुम्बिनी भ्रमण वर्षको रुपमा मनाउन लागिएको जानकारी दिए ।‘लुम्बिनी विश्व सम्पदा सूचिमा परेको पुरातात्विक ठाउँ हो । बौद्धमार्गी पर्यटकका लागि एउटा आकर्षक तीर्थस्थल पनि हो,’ पौडेलले भने, ‘जीवनमा एकपटक बुद्धको जन्मभूमि पुग्ने आकांक्षा बोकेकालाई आकर्षित गर्न सकिन्छ भनेर यो भ्रमण वर्ष प्रदेशले मनाउने निर्णय गरेको हो ।’ उनले भ्रमण वर्षले प्रदेश ५ को मात्रै नभई समग्र देशकै पर्यटनमा नयाँ अवसर थप्ने विश्वास व्यक्त गरे ।भ्रमण वर्ष जेठ ४ गते बुद्ध जयन्तीबाट सुरु भएर अर्को वर्षको चैत शुक्लपूर्णिमासम्म जारी रहने छ । यसअवधिमा पर्यटकलाई लुम्बिनीमा आकर्षण गर्न व्यापक प्रचारप्रसारदेखि आवश्यक भौतिक पूर्वाधार निर्माणसम्म प्रदेश सरकारले पूरा गर्ने पौडेलले सुनाए । उनले भने, ‘प्रदेशका आकर्षक पर्यटकीय स्थानसँग जोडिएर जाने र नेपालीसमेत भ्रमण संस्कृतिको विकास गर्ने काम यही समयावधिमा हुनेछन् ।’सचिव पौडेलले लुम्बिनी भ्रमण वर्षमा लुम्बिनीलाई केन्द्रमा राखेर प्रदेशभरीका आकर्षक पर्यटकीय ठाउँलाई समेत प्रचारप्रसार गरिने जानकारी दिए । उनले भने, ‘लुम्बिनी केन्द्रमा हुनेछ । तर यसबाहेक हामी यसवरपरका रोल्पाको जलजलादेखि बर्दिया निकुञ्जसम्मको प्रवद्र्धन गर्नेछौं ।’ प्रदेशका अन्य ठाउँका प्रचारप्रसार गर्दा लुम्बिनी आउने पर्यटकको पनि बसाइँ लम्बिने उनले दाबी गरे ।भ्रमण वर्षमा मायादेवी प्रस्तुति उत्सव, खानाका पारखीका लागि लुम्बिनी फुड फेस्टिबल, सुजाता खिर उत्सव, सडक प्रदर्शनी, मायादेवी मन्दिरमा दैनिक दीप प्रज्वलन, मासिक पूर्णिमा उत्सव लगायतका कार्यक्रम हुने भ्रमण वर्षको प्रचारप्रसार सचिवालयले जनाएको छ ।लुम्बिनीमा सरदर १३ लाख जना पर्यटक आउने गरेका छन् । भ्रमण वर्षमा आन्तरिक तथा बाह्य गरेर २० लाख पर्यटक लुम्बिनीमा भित्र्याउने प्रदेश ५ सरकारको योजना छ । ‘अबको केही महिनामै भैरहवा विमानस्थल निर्माण भइसक्छ । सडकहरु ४ देखि ६ लेनका बन्दैछन् । यसरी पनि भ्रमण वर्षमा पर्यटकको संख्या बढ्ने विश्वास लिएका छौं,’ प्रचारप्रसार सचिवालय सदस्य अमृत गिरीले भने ।
----------
२४ वैशाख, रामेछाप । नेपाली कांग्रेसका वरिष्ठ नेता रामचन्द्र पौडेलले वर्तमान सरकार राष्ट्रपतिलाई प्रयोग गरेर अधिनायकवादतर्फ उन्मुख भएको आरोप लगाएका छन् ।मंगलबार रामेछापमा आयोजित कार्यक्रममा बोल्दै उनले नीति तथा कार्यक्रम प्रस्तुत गर्दा राष्ट्रपतिलाई प्रयोग गरेर सरकार अधिनायकवादतर्फ उन्मुख भएको जिकिर गरे ।पौडेलले न्यायपालिका, व्यवस्थापिका र अख्तियारलाई समेत मुठ्ठीमा लिएर सरकार सर्वसत्तावाद तर्फ उन्मुख भएको आरोप लगाए । उनले सर्वसत्तावादको प्रयोग गर्न सरकारले राष्ट्रपतिलाई समेत प्रयोग गरेको बताए ।‘स्वतन्त्र निकायलाई समेत स्वतन्त्र रुपले काम गर्न नदिएर आप्mनो मुठ्ठीमा राखेर प्रधानमन्त्री निर्देशन दिन्छन् । यो अधिनायकवादको नमुना हैन ?’ पौडेलले प्रश्न गरे ।पौडेलले सरकार देशमा सुरक्षा, सुशासन र समृद्धि दिन समेत असफल भएको बताए । लोकतान्त्रिक शासन व्यवस्था विपरीतको निरंकुश एकतन्त्रात्मक शासन व्यवस्थाका पक्षपाती कम्युनिष्टहरुले शासन सत्ता सम्हालेकोले देश अधोगति तर्फ लागेको पौडेलको दावी छ ।अर्काे प्रसंगमा पौडेलले कांग्रेस पार्टीभित्र पनि एउटाले अर्काको खुट्टा तान्ने प्रवृत्तिले पार्टी बिग्रिएको बताए । देशलाई राम्रो बनाउन कांग्रेस पहिला राम्रो हुनुपर्ने उनले बताए । ‘अब देउवा गुट र पौडेल गुट भनेर हुँदैन सबै काँग्रेस हुनु पर्छ । तब मात्र पार्टी सुध्रिन्छ’, उनले भने ।
----------
२४ वैशाख, विराटनगर । प्रदेश १ को स्थायी राजधानी विराटनगर तोकिएपछि विराटनगरमा दीपावली गरिएको छ भने धनकुटामा विरोध प्रदर्शन भएको छ । सोमबार प्रदेशसभा बैठकले दुई तिहाई बहुमतबाट विराटनगरलाई राजधानी बनाउने प्रस्ताव पारित गरेपछि धनकुटाको असन्तुष्टि मंगलबार विहान सडकमा देखियो ।धनकुटालाई अन्याय भएको गुनासो गर्दै एक घण्टा कोशी राजमार्ग अवरुद्ध गरेका धनकुटाबासीले प्रदेशसभाबाट पारित निर्णय प्रति तिब्र असन्तुष्टि जनाए । राजधानीका विषयमा धनकुटाबासी सडकमा उत्रदा इटहरी र विराटनगरले स्थायी राजधानी घोषणालाई स्वागत गरेका छन् ।सोमबार साझ विराटनगरमा दीपावली गरियो । इटहरीले प्रदेश सभाबाट पारित भएको प्रस्तावलाई स्वागतयोग्य भनेको छ । ‘प्रदेशसभाले वृहत विराट क्षेत्रलाई राजधानी तोकेको हो, विराट क्षेत्रको कोर प्वाइन्टमा (मुख्यक्षेत्र) इटहरीलाई राखेको छ ।’ इटहरी उपमहानगरपालिकाका मेयर द्वारिकलाल चौधरीले भने ।राजधानी घोषणा प्रक्रियाको अन्तिम समयसम्म आशावादी रहेका धनकुटाका संसदले पार्टीको रुलिङपछि धनकुटा राजधानी बनाउन भनी प्रदेशसभामा दर्ता गराएको संशोधन प्रस्ताव फिर्ता लिन बाध्य भए । नेकपाको रुलिङपछि निरन राई र नेपाली कांग्रेसले पेस गरेका तीनवटा प्रस्ताव फिर्ता भएपछि दुई तिहाई बहुमतले विराटनगरलाई राजधानी घोषणा गर्‍यो ।धनकुटा नगरपालिकाका मेयर चिन्तन तामाङ भन्छन् ‘धनकुटा राजधानी हुन्छ कि भन्ने आशा थियो’ उनी भन्छन् ‘विराटनगर पारित भएपछि धनकुटाबासी असन्तुष्ट छन् ।’
उनी अब प्रदेश सरकारले धनकुटालाई विषेश ध्यान दिनुपर्ने बताउँछन् । ‘धनकुटाको अवस्था नाजुक छ, यहाँका व्यापारी पलायन हुने अवस्थामा छन्’ तामाङले भने ।प्रदेश सरकारले धनकुटामा मुख्यमन्त्रीको सम्पर्क कार्यालय र पहाडी जिल्ला हेर्ने गरी यातायात कार्यालय स्थापना गर्ने निर्णय गरेको छ । तर मेयर तामाङ धनकुटामा कुनै एउटा मन्त्रालय राखिदिए जनताले चित्त बुझाउने आधार हुने बताउछन् ।आइतबार प्रदेश सरकारको नेतृत्व गरिरहेको नेकपाले राजधानीको प्रस्ताव दर्ता गरेपछि सोमबार एक्कासी विराटनगरमा आमहड्ताल घोषाणा भयो । राजधानी विराटनगरबाट विकेन्द्रित गर्न लागेको भन्दै सोमबार बिहानैदेखि हड्तालमा उत्रिएका विराटनगरबासीले राजधानीको प्रस्ताव पारित भएपछि साँझ दिपावली गरे ।हड्ताल आह्वानपछि सोमबार दिउँसो मुख्यमन्त्री शेरधन राईसँगको छलफलपछि बन्द फिर्ता लिएर दिपावली मनाउने निर्णय भयो । विराटनगरबाट कार्यापालिका र व्यवस्थापिकाका कार्यालयका संरचना बाहिर नजाने आश्वासन पछि बन्द फिर्ता लिएर दिपावली गरेको मेयर भीम पराजुली बताउँछन् ।राजधानीको मुद्दा तत्काललाई सामाधान भए पनि स्थायी संरचना निर्माण गर्ने क्रममा भने विवाद बल्झिन सक्ने सरोकारवालाहरु बताउँछन् । प्रदेशसभाबाट पारित प्रस्तावको व्याख्यामा बृहत विराट क्षेत्रभित्र संरचना निर्माण गर्ने उल्लेख भएका कारण राजधानीको विवाद फेरी बल्झिन सक्नेछ ।तर विराटनगरका मेयर भीम पराजुली विराटनगर केन्द्र भएकाले प्रदेश सरकारका संरचना विराटनगरमा नै हुने दावी गर्छन् ।
----------
२४ वैशाख, बुटवल । प्रदेश ५ सरकार र चीनको ग्यान्सु प्रान्तबीच सांस्कृतिक र पर्यटकीय सहयोगका लागि साझेदारी हुने भएको छ । मंगलबार बसेको मन्त्रिपरिषदको बैठकले सांस्कृतिक पर्यटकीय सहयोगका लागि चीनको च्यान्सु प्रान्तसँग साझेदारी गर्ने निर्णय गरेको हो ।उक्त सम्झौताले दुई देश बीचको मित्रता घनिष्ट हुने, चीनले विज्ञान, प्रविधि, शिक्षा स्वास्थ्य लगायतका क्षेत्रमा प्राप्त गरेको उपलब्धी र सहयोकका माध्यमबकाट यस प्रदेश र समग्र मुलुककै विकासका लागि फलदायी हुने सरकारको अपेक्षा छ ।चीनको ग्यान्सु प्रान्तका गभर्नरबाट प्रदेशसंग सांस्कृतिक तथा पर्यटकीय विषयमा सहयोगका लागि पत्रसहितको प्रस्तावित सम्झौता प्राप्त भएपछि अन्तर्राष्ट्रिय मान्यताअनुसार मन्त्रिपरिषद् बैठकबाट स्वीकृत गर्नुपर्ने भएकाले उक्त प्रस्ताव स्वीकृत गरिएको प्रदेश सरकारका प्रबक्ता बैजनाथ चौधरीले पत्रकार सम्मेलनमा बताए ।त्यस्तैगरी मुख्यमन्त्री शंकर पोखरेलले प्रदेश प्रमुखको कार्यालयलाई बजेट अधिवेशन आह्वानका लागि पत्र पठाएको छ ।सरकारले लगानीको वातावरण बनाएकै कारण प्रदेशको आर्थिक बृद्धिदर ७.३७ प्रतिशत पुगेको जनाएको छ ।‘कर्मचारी संयोजन अघि नै हामीले कर्मचारीलाई एकै ठाउँमा राखेर काम गरायौं, त्यसैको परिणामले पनि कामले गति लियो’ उनले भने ।७ वटा प्रदेश भरिमा प्रदेश ५ मा लगानीका लागि उपयुक्त वातावरण बनेको उनको दावी छ । चौधरीले प्रदेशको पूँजीगतखर्च झन्डै २५ प्रतिशतखर्च भइसकेको बताए ।उनले असार मसान्तसम्म खर्चको दरलाई बढाउने बताए । सरकारले रातो किताबमा नपरेको योजनामा रकामान्तर समेत नगर्ने उनले स्पष्ट पारे । कतिपय योजनामा भने बजेटकै अभाव रहेको बताए ।खानेपानीको ९६ करोड र सिँचाइको ८६ करोड बजेट भुक्तानी दिन बाँकी रहेको उनले बताए ।
----------
२४ वैशाख, काठमाडौं । नेपाल कम्युनिस्ट पार्टी (नेकपा) का अध्यक्ष पुष्पकमल दाहाल प्रचण्डले दलहरुले परम्परागत संसदीय प्रणालीको अभ्यास गर्ने र एक अर्कालाई निषेध गर्दै लड्ने बेला भइनसकेको बताएका छन् ।आन्दोलनबाट प्राप्त उपलब्धीलाई एक दशकभन्दा बढी रक्षा गर्न नसकेको विगत स्मरण गर्दै उनले फेरि पनि खतरा आउन सक्ने बताए ।राजनीतिक नेतृत्व आन्दोलन गर्न, परिर्वतनका निम्ति संघर्ष र बलिदान गर्न र त्याग तथा तपस्याका कीर्तिमान बनाउन सक्षम भएको तर, प्राप्त उपलब्धीलाई संस्थागत गर्ने, त्यसमार्फत जनतालाई सन्तुष्ट बनाउने र परिर्वतन अनुकुल राज्यका संरचनाहरुलाई प्रशिक्षित गर्ने, रुपान्तरण गर्न राजनीतिक नेतृत्व चुकेको उनको विश्लेषण छ । उनले भने, ‘राज्यका सबै संरचनालाई राजनीतिक परिर्वतन अनुकुल बनाउने क्षमता राजनीतिक नेतृत्वले प्रदर्शन गर्न सक्यो कि सकेन भनेर हे¥यो भने उत्साहवर्धक चित्र हाम्रो अगाडि आउँदैन ।’‘यो पटक यो परिस्थितिलाई दोहोरिँदैन भनेर विश्वास गर्न सक्ने आधार हामीसँग छ त ? कि दिनप्रतिदिन परिर्वतन डाइलुट हुँदै र राज्य संरचनाका अन्य अवयवहरुले राजनीतिक नेतृत्वलाई भुत्ते बनाउन सक्ने र कहिँ न कहिँ पुरातन वा परम्परागत सोच र शैली हावी हुने खतरा छ ? यो प्रश्न अब हल भइसक्यो । अब केही हुन सक्दैन भन्ने अवस्था अझै छैन’ प्रचण्डले भने ।संघीय लोकतान्त्रिक गणतन्त्र संस्थागत गर्ने प्रक्रियामा यो एक वर्षका अनुभवलाई हेर्दा थुपै जटिलता देखिएको उनले सुनाए । परिर्वतन सुदृढ हुँदै जान्छ । विकास, समृद्धि हुन्छ भन्ने विश्वास जनतामा बढेको छ वा घटेको घट्दै गएको छ भन्ने अझै टुंगो लागिनसकेको भन्दै उनले भने, जनता धैर्यताका साथ हेरिरहेका छन् । सरकार र पार्टीहरुले प्रयास गर्दैछ भन्ने विश्वास लिएका छन् ।’जसरी विगतका परिर्वतनहरु रक्षा गर्न सकेनौं, अब त्यो स्थिति हुने छैन भन्ने विश्वास दिलाउन दलहरु एकजुट हुनुपर्ने उनले बताए । हिजोको जस्तै त्याग, तपस्या र बलिदान गर्ने संकल्न नगर्ने हो भने खतराको घन्टी बज्न सक्छ । आज नभए भोलि, भोलि नभए पर्सि खतरा आउन सक्छ ।’दलहरुको एकतामा जोड दिएका उनले अब एकअर्कासँग जति सकिन्छ निषेधात्मक रुपमा लडे हुन्छ भन्ने समय आइनसकेको बताए ।सरकारको नीति तथा कार्यक्रम ठूलो आकांक्षासहित आएको उनले बताए । तर, त्यसबारे प्रमुख विपक्षीको आशंका रहेको भन्दै उनले भने, आश्वासनको पुलिन्दा जस्तो भनेर शंका गरेको छ । त्यसो भन्नु प्रतिपक्षको धर्मभित्र छै । त्यसलाई सकारात्मक चुनौतीका रुपमा लिएर सम्पूर्ण रुपमा कार्यान्वयनका लागि जिम्मेवार हुनुपर्ने ठान्छु ।’
----------
२४ वैशाख, काठमाडौं । सर्वोच्च अदालतले दूरसञ्चार सेवा प्रदायक कम्पनी एनसेलको पूँजीगत लाभकर सम्बन्धी विवाद जेठ २१ गते पूर्णइजलासबाट टुंगो लगाउने गरी पेशी तोकेको छ ।ठूला करदाता कार्यालयले पछिल्लो समय निर्धारण गरेको करप्रति असहमति जनाउँदै एनसेलले दायर गरेको रीटमाथि सुनुवाई गर्दै मंगलबार न्यायाधीशहरु सपना मल्ल प्रधान र प्रकाशकुमार ढुंगानाको संयुक्त इजलासले विषयवस्तुको गाम्भीर्यता र जनसरोकारको विषय भन्दै छिटो टुंग्याउन जेठ २१ गतेको पेशी तोकेको हो ।सो इजलासले यो विवादलाई पूर्ण इजलासबाट टुंगो लगाउन प्रधानन्यायाधीशसमक्ष पेश गरेको छ ।एनसेलको कर विवादसम्बन्धी विषय ०७५ मंसिर २३ गते सर्वोच्चको वृहत पूर्ण इजलासले एनसेलको सेयर स्वामित्व खरिद बिक्रीमा लाग्ने पूँजीगत लाभकर एनसेल र आजिएटा बर्हाड मलेसियासँग कर उठाउनू भनी भनी परमादेश जारी गरेको थियो ।त्यसपछि वैशाख ३ गते ठूला करदाता कार्यालयले ३९ अर्ब ६ करोड ६ लाख ८४ हजार ८ सय १५ रुपैयाँ पूँजीगत लाभकर तिर्न बाँकी रहेको भनी  गरेको थियो । तर, एनसेलले वैशाख ९ गते आयकर ऐन बमोजिम सफाइ पेश गर्ने मौकासमेत नदिई कर निर्धारण गरिएको लगायतका कारण देखाउँदै सर्वोच्चमा रीट दिएको थियो ।उक्त रीटमा सुनुवाइ गर्दै वैशाख १२ गते सर्वोच्चले तत्काल कर नलिन अन्तरिम आदेश दिँदै ३९ अर्ब कर निर्धारण गर्नुको लिखित जवाफ ठूला करदाता कार्यालयसँग मागेको थियो ।मंगलबार न्यायाधीशहरु सपना मल्ल प्रधान र प्रकाशकुमार ढुंगानाको इजलासले पुरानै अन्तरिम आदेशलाई निरन्तरता दिँदै एनसेलसँग जेठ २१ गतेसम्म कर नलिन भनेको छ ।त्यस्तै ठूला करदाता कार्यालयले गरेको कर निर्धारण र कर असूल प्रयोजनका लागि खडा गरेको सक्कल फाइल पनि झिकाएको छ ।मंगलबार एनसेलको तर्फबाट वरिष्ठ अधिवक्ताहरु बद्रीबहादुर कार्की, शम्भु थापा, अधिवक्ता मदनकुमार डंगोलले बहस गरेका थिए । त्यस्तै विपक्षी ठूला करदाता कार्यालयका तर्फबाट नायब महान्यायाधिवक्ता विश्वराज कोइराला, नारायणप्रसाद पौडेल, सहन्यायाधीवक्ताहरु गोपालप्रसाद रिजाल, सञ्जीवराज रेग्मी, उपन्यायाधीवक्ता हरिशंकर ज्ञवाली र सरोकारवालाका तर्फबाट वरिष्ठ अधिवक्ता डा. सुरेन्द्र भण्डारीले बहस गरेका थिए ।
----------
२४ वैशाख, बर्दिवास । महोत्तरीबाट अख्तियार दुरुपयोग अनुसन्धान आयोगको बर्दिवास कार्यालयले घुस रकमसहित एकजनालाई पक्राउ गरेको छ ।इलाका प्रशासन कार्यालय रामगोपालपुरमा कार्यरत कम्प्युटर अपरेटर अशोककुमार सिंहलाई अख्तियारको टोलीले पक्राउ गरेको हो ।सिंहले नागरिकताको प्रमाणपत्र बनाइ दिन सहज गराई दिन बापत सेवाग्राहीसँग ४ हजार घुस रकम मागेका थिए ।सिंहलाई बर्दिवास ल्याइदै गरेको र थप अनुसन्धान भैरहेको अख्तियार बर्दिवास कार्यालयले जनाएको छ ।
----------
२४ वैशाख, काठमाडौं । अमेरिकी डाइभर्सिटी भिसा (डीभी) २०२० को नतिजा मंगलबार राति प्रकाशित हुने भएको छ । काठमाडौंस्थित अमेरिकी दूताबासका अनुसार नेपाली समयअनुसार राति ९ः ४५ बजे नतिजा प्रकाशित हुनेछ ।डीभी चिठ्ठा परे नपरेको  सकिनेछ । तर, डीभी विजेता भनेर कुनै इमेल नआउने तथा भिसा अन्तर्वार्ताका लागि अग्रिम शुल्क पनि नमागिने भन्दै दूताबासले सचेत गराएको छ ।
----------
२४  वैशाख,  हेटौंडा । प्रदेश ३ का मुख्यमन्त्री डोरमणि पौडेलले प्रदेश राजधानी हेटौंडाबाट अन्यत्र सर्ने कल्पना नगर्न आग्रह गरेका छन् ।  उनले आफू मुख्यमन्त्री नभएको भए हेटौंडामा प्रदेशसभाको पहिलो बैठक भन्दा नबस्ने भन्दै अब स्थायी हुन् पक्का भएको जिकिर गरे ।‘म मुख्यमन्त्री नभएको भए एक दिन बैठक बसेर राजधानी जान्थ्यो, मै भएको भएर राजधानी हेटौंडामै १५ महिना रहयो अब स्थायी बन्छ’ उनले भने  ।मंगलबार हेटौंडा एफएमको १४ औं वार्षिक उत्सवमा उनले प्रदेश सरकारले काम गर्न सकेन भन्नु गलत भएको बताए । उनले प्रदेश सरकार बाटो बनाउँदै दौडने तयारीमा रहेको भन्दै अब स्थायी मानसिकताका साथ सरकारको काम देखिने दावी गरे ।प्रदेश सरकारले सोचेको भन्दा धेरै काम गरेको भन्दै मुख्यमन्त्री पौडेलले कसैले काम भएको छैन भनेमा आफू जवाफ दिन तयार रहेको बताए ।
----------
२४ वैशाख, काठमाडौं । प्रधानमन्त्री केपी शर्मा ओलीले सांसदको प्रश्नलाई ‘निम्छरो’ भनेपछि विपक्षी सांसदले रेकर्डबाट हटाउन माग गर्दै संसदमा हंगामा गरे । जवाफमा प्रधानमन्त्री ओलीले पनि संसदमा आफूमाथि ‘अपशब्द प्रयोग भएको’ गम्भीर आरोप लगाउँदै रेकर्ड हेर्न माग गरेका छन् ।प्रधानमन्त्री र कांग्रेस सांसदको जुहारीले मंगलबार संसदमा हंगामा नै भयो । तर, सभामुख कृष्णबहादुर महराले भने न प्रधानमन्त्रीको मागको सम्वोधन गरेका छन्, न त कांग्रेसको नै । सभामुख आफ्नो ध्यानाकर्षण भएको भन्दै पन्छिएका छन् ।प्रधानमन्त्री ओलीले मंगलबार संसदमा बोलेका ‘अमर्यादित शब्द’हरु रेकर्डबाट हटाउन नेपाली कांग्रेसले औपचारिक विज्ञप्तिमार्फत माग गरेको छ ।कांग्रेसका प्रमुख सचेतक वालकृष्ण खाँडद्वारा जारी विज्ञप्तिमा भनिएको छ- ‘प्रधानमन्त्रीले प्रतिनिधि सभा बैठकको रोष्टमबाट संसदको गरिमा घटाउने, अमर्यादित र गैरसंसदीय भाषा बोलेकोप्रति नेपाली कांग्रेस संसदीय दल गम्भीर आपत्ति प्रकट गर्दछ ।’कांग्रेसको विज्ञप्तिमा अगाडि भनिएको छ, ‘संसदको गरिमामा आँच आउने खालका यस्ता अभिलेखलाई संसदको रेकर्डबाट यथाशीघ्र हटाउन संसदीय दल जोडदार माग गर्दछ ।’देशका कार्यकारी प्रमुख प्रधानमन्त्री केपी शर्मा ओलीले संसदको रोष्टममै उभिएर माग गरेका छन्, ‘सभामुख महोदय, रेकर्ड खोलेर सुनियोस्, कुन प्रकारका शब्दहरु प्रयोग भएका छन् ?’नीति तथा कार्यक्रमबारे प्रश्न सोध्ने नाममा सांसदहरुले आफूमाथि अपशब्द प्रयोग गरेको प्रधानमन्त्री ओलीको आरोप छ । प्रधानमन्त्रीले रोष्टममा उभिएर भने, ‘प्रश्न सोध्ने अधिकार हो तर, अपशब्द प्रयोग गर्ने अधिकार होइन । अपशब्द बोल्ने अधिकार होइन ।’के संसदमा प्रधानमन्त्री ओलीविरुद्ध अपशब्द नै प्रयोग भएको हो त ? वा प्रधानमन्त्रीले चाहिँ सांसदहरुमाथि अमर्यादित शब्द प्रयोग गरेका हुन् ? दुबै पक्षको मागका सम्बन्धमा सभामुख कृष्णबहादुर महराले बारम्बार ‘मेरो ध्यानाकर्षण भयो’ मात्रै भनेर टार्ने काम गरेका छन् । उनले ‘मलाई अहिल्यै निर्णय लिनका लागि बाध्य नपार्नोस्’ मात्रै भनेका छन् ।प्रधानमन्त्री ओलीले भनेझै उनीमाथि संसदमा अपशब्द प्रयोग भए/नभएको सभामुख महराले कुनै जवाफ दिन सकेका छैनन् । प्रधानमन्त्रीमाथि संसदमा अपशब्द नै प्रयोग भएको हो भने त्यो गम्भीर कुरा हो । तर, अपशब्द प्रयोग भएको होइन भने प्रश्न सोध्दैमा सांसदहरुमाथि प्रधानमन्त्रीले त्यस्तो आरोप लगाउनु पनि कम गम्भीर विषय होइन । तथापि सभामुख महराले यो विषयलाई गम्भीर रुपमा लिएको देखिएन ।सरकारको नीति तथा कार्यक्रम संसदमा पेश भएदेखि नै प्रतिपक्षको निशानामा परेका प्रधानमन्त्री ओलीमाथि मंगलबार संसदमा निकै टर्रा प्रश्नहरुको वषर्ा भयो । प्रायः कडा प्रश्न, सवाल-जवाफ र आलोचना नरुचाउने प्रधानमन्त्री ओलीका लागि संसदको यो परिवेश रुचीकर नलाग्नु स्वाभाविकै थियो ।विपक्षी सांसदहरुले प्रधानमन्त्रीमाथि निकै नै कडा प्रश्नहरु सोधेका थिए, जसलाई प्रधानमन्त्री ओलीले आफूमाथि अपशब्द प्रयोग भएको अर्थमा व्याख्या गरेका छन् । सत्तारुढ नेकपाले प्रधानमन्त्रीमाथि अपशब्द प्रयोग भएको हो या हैन भन्नेबारे औपचारिक धारणा सार्वजनिक गरेको छैन ।सरकारको नीति कार्यक्रममाथि उठेका प्रश्नबारे मंगलबार प्रधानमन्त्रीले पहिलो चरणको जवाफ दिएपछि सभामुखले सांसदहरुलाई थप स्पष्टीकरण माग्ने समय दिए । त्यसपछि कांग्रेस सांसदहरुले प्रधानमन्त्रीलाई एकपछि अर्को प्रश्नको वर्षा गरे ।प्रधानमन्त्रीमाथि महाकालीमा पुल बनाएको भनेर झूठा विवरण पेश गरेको, ३३ किलो सुन खोई ? निर्मला पन्तको हत्या चाहिँ कहिले पत्ता लाग्छ ? लगायतका थुप्रै प्रश्न विपक्षी सांसदहरुले राखे ।संसदमा प्रधानमन्त्रीमाथि वषिर्एका केही प्रश्न यस्ता थिए-आदि इत्यादि… ।विपक्षी सांसदहरुले अधिकांश प्रश्न आफूलाई नै लक्षित गरेर सोधेपछि प्रधानमन्त्री ओली रीसाए ।प्रधानमन्त्री ओलीलाई नजिकबाट चिन्ने नेकपाका सांसदहरुले अनुमान लगाइसकेका थिए कि अब उनले कांग्रेसका सांसदहरुलाई मुखभरिको जवाफ दिनेवाला छन् ।नभन्दै प्रधानमन्त्री ओलीले ‘आक्रोश, कुन्ठा र निम्छरो अभिव्यक्तिहरु वास्ता नगरेर प्रश्नहरुको जवाफ दिन्छु’ भन्दै आफ्नो सम्बोधन सुरु गरे ।लगत्तै कांग्रेस सांसद मीन विश्वकर्माले निम्छरो भन्नु संसदीय मर्यादा विपरीत भएको भन्दै नियमापत्ति गरे । विश्वकर्मा तिनै सांसद हुन्, जसले प्रधानमन्त्रीलाई २५ अर्बभन्दा माथिको ठेक्कालाई लिएर भ्रष्टाचार आफैंले गर्ने हो ? भनेर आक्रामक प्रश्न सोधेका थिए ।यसले प्रधानमन्त्रीलाई थप आक्रोशित बनाएको हुनसक्ने नेकपाका एक सांसदले सुनाए । जसका कारण प्रधानमन्त्रीले ‘जवाफ चाहिन्छ कि चाहिँदैन ?’ भनेर घुक्र्याएनन् मात्र, रोष्टमबाटै विपक्षी सांसदहरुसँग मुखमुखै लागे ।रोष्टमबाट प्रधानमन्त्रीले सांसदहरुलाई ओठे जवाफ फर्काउन थालेपछि विपक्षी सांसदले सभामुखलाई सोधे- ‘यो संसद तपाईले चलाउने हो कि प्रधानमन्त्रीले ? सभामुखज्यू संसदको मर्यादा कायम राख्नुहोस् ।’रोष्टममा उभिएका प्रधानमन्त्रीले पनि प्रश्न गर्दा सीमा र मर्यादा ख्याल राख्न सांसदहरुलाई आग्रह गरे ।प्रधानमन्त्रीको बोली भूईमा खस्न नपाउँदै कांग्रेसका सांसदहरुले उठेर विरोध गरे, प्रधानमन्त्रीको अभिव्यक्ति रेकर्डबाट हटाउन माग गरे । सभामुखले आफ्नो ध्यानाकर्षण भएको बताए । विपक्षी सांसदलाई प्रधानमन्त्रीको जवाफ सुन्न दिन आग्रह गरे ।सभामुख र विपक्षी सांसदबीच गलफत्ति चलिरहेका बेला प्रधानमन्त्रीले भनेे, सभामुख महोदय, रेकर्ड खोलेर सुनियोस् कुन प्रकारका शब्दहरु प्रयोग भएका छन् ?कांग्रेस सांसदहरुले रेकर्ड सुन्न चुनौती दिए । त्यसपछि प्रधानमन्त्री सांसदहरुलाई घुक्र्याए, ‘आफ्नो प्रश्नको जवाफ चाहिएको छ कि छैन ? म जान्न चाहन्छु ।’ कांग्रेस सांसदहरु उभिएर केही भन्दै थिए, प्रधानमन्त्री ओलीले फेरि सोधे- ‘प्रश्नको जवाफ चाहिएको छ कि छैन ?’कांग्रेस सांसदहरुको विरोध गरिरहँदा प्रधानमन्त्री ओलीले ‘मर्यादित ढंगको व्यवहार गर्न सिक्नुस्’ भने । उनले चौर औंला ठड्याएर भने, ‘प्रश्न सोध्ने अधिकार हो तर, अपशब्द प्रयोग गर्ने अधिकार होइन । अपशब्द बोल्ने अधिकार होइन ।’सभामुखले प्रधानमन्त्रीलाई बोल्न दिए । विपक्षी सांसदहरुले सभामुखलाई संसदीय मर्यादा कायम राख्न माग गर्दा प्रधानमन्त्रीले जवाफ दिए ‘मैले सभामुखजीलाई होइन, तपाईहरुलाई जवाफ दिने हो ।’सत्तारुढ संसदले विपक्षीको अवरोधको विरोध गरेपछि संसदमा गाईजात्राजस्तै देखियो । प्रमुख विपक्षी दल कांग्रेसका सांसदहरु उभिएरहेका बेला प्रधानमन्त्री ओलीले एकाध प्रश्नको मात्रै जवाफ दिए र रिसाउँदै आफ्नो सम्बोधन टुंग्याए ।संसदीय मर्यादाविपरीत प्रधानमन्त्री र विपक्षी सांसदहरुबीच सवाल- जवाफ भइरहँदा सभामुख महरा भने निरीहजस्तै देखिए । उनले न प्रधानमन्त्रीको ‘निम्छरो’ भन्ने शब्द रेकर्डबाट हटाउन आदेश दिन सके, न विपक्षी सांसदहरुलाई चित्त बुझाए ।प्रधानमन्त्रीले आफूमाथि सांसदहरुबाट अपशब्द प्रयोग भएको भन्ने गम्भीर आरोप लगाइरहँदा पनि सभामुख नतमस्तक देखिन्थे ।‘मेरो ध्यानाकर्षण भएको छ, सम्माननीय प्रधानमन्त्रीको कुरा सुन्नुस्’ भनिरहे । विपक्षी उभिएका बेलामा सदनको कारबाही अगाडि बढाए । संशोधनकर्ताहरुलाई नीति तथा कार्यक्रममाथि हालेको संशोधन फिर्ता लिने कि नलिने सोधे ।जवाफमा नेपाल मजदुर किसान पार्टीका सांसद प्रेम सुवालले संसद व्यवस्थित रुपमा चलाउन सभामुखलाई आग्रह गरे । अर्का संशोधनकर्ता मिनेन्द्र रिजालले सभामुखले संसदको गरिमा कायम गर्न नसकेको बताए । प्रधानमन्त्री र सभामुखबाट संसदको गरिमा कायम हुन नसकेको भन्दै उनले भने, ‘यो भन्दा नराम्रो काम संसदीय अभ्यास हुन सक्दैन ।’राजपा सांसद लक्ष्मणलाल कर्ण र चन्दा चौधरीले ‘संसदलाई व्यवस्थित गर्नुस्, त्यसपछि म संशोधन फिर्ता लिने नलिने जवाफ दिन्छु’ भने । तर, त्यसका बाबजुद सभामुखले सरकारको नीति तथा कार्यक्रम निर्णयार्थ पेश गरे, जुन बहुमतबाट पास भयो ।यसैवीच बैठकपछि सत्तारुढ नेकपाका सांसद योगेश भट्टराईले प्रतिक्रिया दिँदै नेपाली कांग्रेसले संसदीय मर्यादा विपरीत व्यवहार गरेको आरोप लगाएका छन् । सभामुखले आफ्नो ध्यानाकर्षण भयो भनेपछि प्रधानमन्त्रीलाई बोल्न दिनुपर्नेमा अवरोध गरेको भन्दै नेकपा सांसद भट्टराईले अनलाइनखबरसँग भने, ‘केपी ओली व्यक्तिमात्र होइन, यो देशको प्रधानमन्त्री हो । प्रधानमन्त्रीका अगाडि कस्तो अचरण देखाउनुपर्छ भनेर हामीले सिकाउनुपर्ने अवस्था आउनु दुःखद हो ।’उसो त कांग्रेसका एक सांसदले पनि सभामुखले ध्यानाकर्षण भयो भनिसकेपछि प्रधानमन्त्रीलाई बोल्न दिएको भए सदनको कारवाही सहजरुपमा अघि बढ्ने स्वीकार गर्छन् । तर, आफूहरुले सभामुखसँग प्रश्न गरिरहँदा प्रधानमन्त्री आफैं छुचो मुख लिएर सवाल-जवाफमा उत्रिएपछि परिस्थिति बिगि्रएको बताउँदै उनले भने, ‘संसदमा आज जे भयो, राम्रो भएन ।’
----------
२४ वैशाख, काठमाडौं । सर्वोच्च अदालतले जन्मका आधारमा नागरिकता लिएका बाबुआमाको सन्तानलाई वंशज आधारमा नागरिकता नदिन फेरि अल्पकालीन अन्तरिम आदेश दिएको छ ।मंगलबार न्यायाधीशहरु ईश्वरप्रसाद खतिवडा र सुष्मालता आचार्यको संयुक्त इजलासले यसअघि नागरिकताका विषयमा फरक फरक आदेश जारी भएकाले यसलाई पूर्ण इजलासबाट टुंगो लगाउनुपर्ने फैसला गर्दै हाल गृह मन्त्रालयको पत्र कार्यान्वयन नगर्न अल्पकालीन अन्तरिम आदेश जारी गरेको हो ।‘यसबाट अदालतको आदेशको कार्यान्वयनमा द्विविधा पैदा हुने अवस्था देखिएको र यस अदालतको आदेशमा निश्चिता र एकरुपता कायम हुन समेत वाञ्छनीय देखिएको हुँदा विवादित कानूनी प्रश्नको निरुपण पूर्ण इजलासलबाट हुन आवश्यक र मनासिब देखिएकाले सर्वोच्च अदालत नियमावली २०७४ को नियम २३(२) (ख) र (ग) बमोजिम प्रस्तुत निवेदनउपर सुनुवाईका लागि पूर्ण इजलाससमक्ष पेश गर्नू’ फैसलामा भनिएको छ ।जन्मसिद्ध नागरिकका सन्तानलाई वंशजको नागरिकता दिन २०७५ चैत १९ गते गृह मन्त्रालयले सबै जिल्लाका प्रमुख जिल्ला अधिकारीलाई पत्र पठाएपछि उक्त पत्रको कार्यान्वयन रोक्न माग गर्दै दायर भएको दुई छुट्टाछुट्टै रीटमा फरक फरक आदेश भएको भन्दै सर्वोच्चमा पुन निवेदन परेपछि यो विषय पूर्ण इजलासमा लैजाने फैसला भएको हो ।गृह मन्त्रालयले सबै जिल्ला प्रशासन कार्यालयमा परिपत्र गरेपछि उक्त पत्रको कार्यान्वयन रोक्न माग गर्दै वरिष्ठ अधिवक्ता बालकृष्ण नेउपानेले रीट दायर गरेका थिए ।उक्त रीटमा न्यायाधीशहरु हरिकृष्ण कार्की र बमकुमार श्रेष्ठको इजलासले गृह मन्त्रालयको परिपत्र कार्यान्वयन नगर्न अन्तरिम आदेश दिनु नपर्ने आदेश दिएको थियो ।त्यसपछि वरिष्ठ अधिवक्ता बोर्णबहादुर कार्कीसमेतले यसअघि २०५४ सालमा नागरिकता वितरण टोलीले वितरण गरेको ३४ हजार ९० वटा फर्जी नागरिकताका आधारमा वंशजको नागरिकता वितरण हुन सक्ने भन्दै त्यसलाई रोक्न माग गरी अर्को रीट दायर गरेका थिए ।यो रीटमा भने प्रधानन्यायाधीश चोलेन्द्रशम्शेर जबरा र पुरुषोत्तम भण्डारीको इजलासले नागरिकता वितरण टोलीबाट वितरण गरिएको नागरिकता प्राप्त गर्नेहरुको हदसम्म भन्दै गृह मन्त्रालयको परिपत्र कार्यान्वयन नगर्न अन्तरिम आदेश दिएको थियो ।एउटै विषयमा फरक फरक आदेश भएको भन्दै वरिष्ठ अधिवक्ता नेउपानेले सर्वोच्चमा अर्को निवेदन दिएपछि मंगलबार न्यायाधीशहरु ईश्वरप्रसाद खतिवडा र सुष्मालता माथेमाको इजलासले दुबै विषयलाई पूर्ण इजलासमा पठाउने निर्णय गरेको हो । त्यतिन्जेलसम्मका लागि गृह मन्त्रालयको पत्र यथास्थितिमा राख्न आदेश भएको वरिष्ठ अधिवक्ता नेउपानेले बताए ।‘उपरोक्तअनुसार पूर्ण इजलासबाट सुनुवाई भई अन्तरिम आदेश जारी हुने, नहुने सम्बन्धमा टुंगो नलागेसम्म नेपाल सरकार गृह मन्त्रालयको च नं ५८३ मिति २०७५/१२/१९ को पत्र कार्यान्वयन नगर्नु नगराउनु, हाल सो पत्र कार्यान्वयन नगरी यथास्थितिमा राख्नू भनी अल्पकालीन अन्तरिम आदेश जारी गरिएको छ’ फैसलामा भनिएको छ ।
----------
२४ वैशाख, काठमाडौं । प्रधानमन्त्री केपी शर्मा ओलीले यस वर्षदेखि काठमाडौंमा मानिसहरु माक्स नलगाई हिँड्न थालेको बताएका छन् । गत साल माक्स लगाएर हिँडे पनि यस वर्षदेखि नलगाई हिँड्न थालेको प्रधानमन्त्रीको दाबी छ ।मंगलबार प्रतिनिधिसभामा उठेका प्रश्नहरुको जवाफ दिँदै प्रधानमन्त्री ओलीले भने–‘माक्स खोलेर हिँड्ने कुरो साथीहरुले गर्नुभो । पोहोर साल माक्स लाएर हिँड्नुहुन्थ्यो, अहिले त आफैं नलाई हिँड्नुभएको छ । अरु केही प्रमाणै चाहिँदैन ।’सरकारले काठमाडौंलाई धूलोमुक्त बनाउने र उपत्यका बाहिरबाट आउने सवारी साधनहरुलाई सफा गरेरमात्रै भित्र छिर्न दिने सरकारको नीति रहेको प्रधानमन्त्री ओलीले बताए ।प्रधानमन्त्री ओलीले काठमाडौं शहरको सफाइ योजनाबारे जानकारी दिँदै भने, ‘हामीले अब सफा कसरी–कसरी गर्छौं पनि भनेका छौं । बाहिरबाट धुलोसहित आउने गाडीहरुलाई अटोमेटिक सफाइ केन्द्रहरु बनाएर, त्यसबाट सफा बनाएर मात्रै भित्र ल्याउने जस्ता प्रवन्धहरुसमेतका विधिहरु अपनाएर सफा गर्छौं भनेका छौं । यी काल्पनिक कुराहरु होइनन् ।’सरकारले काठमाडौंलाई सफा शहरका रुपमा विकास गर्न चाहहेको बताउँदै प्रधानमन्त्री ओलीले अहिले नै सफा गरिसक्यौं भन्न नखोजेको स्पष्ट पारे । प्रधानमन्त्रीले संसदमा भने, ‘हाम्रो प्रयास त्यसमा केन्द्रित छ । अहिले हामीले विल्कुल सफा गरिसक्यौं, शहर एकदम धुलोरहित भैसक्यो भन्ने होइन, अहिले केही निर्माण कार्यको पनि छ, केही पुराना अब्लिकेसन्सहरु पनि छन् ।’
----------
२५ वैशाख, काठमाडौं । इंग्लिस क्लब लिभरपुलले च्याम्पियन्स लिग फुटबलको सेमिफाइनलअन्तर्गत दोस्रो लेगमा सनसनीपूर्ण जित निकाल्दै फाइनलमा प्रवेश गरेको छ ।मंगलबार राति आफ्नै घरेलु मैदानमा भएको खेलमा बार्सिलोनालाई लिभरपुलले ४-० गोलअन्तरले पराजित गरेसँगै च्याम्पियन्स लिगको फाइनलमा स्थान बनाएको हो । पहिलो लेगमा ३-० गोलअन्तरले पराजित भएको लिभरपुलले दोस्रो लेगमा भने सनशनीपूर्ण प्रदर्शन गर्दै समग्रमा ४-३ को जित दर्ता गरेको हो ।यो जितसँगै लिभरपुल लगातार दोस्रो पटक च्याम्पियन्स लिगको फाइनलमा प्रवेश गरेको हो ।लिभरपुलको जितमा डिभोक ओरिगी र जर्जिनो विज्नल्डमले समान २-२ गोल गरे । पहिलो हाफमा एक गोलले अघि रहेको लिभरपुलले दोस्रो हाफमा थप तीन गोल गर्दा बार्सिलोना बल आफ्नो पकडमा राखेर पनि स्तब्ध बन्यो ।खेलको सातौं मिनेटमा नै ओरिगीले गोल गर्दै लिभरपुललाई अग्रता दिलाएका थिए । उनकै गोलमा लिभरपुलले पहिलो हाफमा १-० गोलको अग्रता बनाएको थियो । दोस्रो हाफमा झनै सुधारिएको प्रदर्शन गर्दै लिभरपुलले गोल गर्‍यो ।पहिलो हाफमा परिवर्तित खेलाडीको रुपमा मैदानमा छिरेका जर्जिनोले खेलको ५४औं मिनेटमा गोल गर्दै लिभरपुललाई २-० गोलको अग्रता दिलाए । त्यसको दुई मिनेट नवित्दै अर्थात ५६औं मिनेटमा उनले अर्को गोल थप्न सफल भए । योसँगै लिभरपुल ३-० गोलले अघि रहेको थियो ।तीन गोल गरेपछि लिभरपुललाई फाइनल पुग्ने आत्मविश्वास झनै बढेको थियो । ७९औं मिनेटमा ओरिगीले अर्को गोल गरेपछि लिभरपुलले बार्सिलोनालाई ४-० गोलले स्तब्ध बनाएको हो । 
----------
२३ वैशाख, पोखरा । फेवाताल किनारमा बसोबास गर्दै आएका व्यक्तिहरुले राज्यबाट अन्यायमा परेको बताएका छन् । हचुवा प्रतिवेदनका आधारमा आफूहरुलाई भूमाफियाको रुपमा आरोपित गरिएको उनीहरुको गुनासो छ ।फेवाताल अतिक्रमण सम्बन्धी परेको रिटमा सर्वोच्च अदालतले ६५ मिटर मापदण्ड कायम गराउन र अवैध संरचना भत्काउँदै ताल संरक्षण गर्न फैसला गरेको थियो । सर्वोच्चको फैसला कार्यान्वयन गर्न गण्डकी प्रदेश सरकारले पर्यटनमन्त्री विकास लम्सालको संयोजकत्वमा ११ सदस्यीय समिति गठन गरेको थियो । त्यही समितिले सोमबार फेवातालको मापदण्डभित्र जग्गा तथा संरचना रहेका व्यक्तिलाई छलफलमा बोलाएर छलफल गर्‍यो ।फेवा फाँटमा जग्गा भएका बालकृष्ण शर्माले ४५ वर्षदेखि आफ्नो जग्गा रोक्का हुँदा भोग्नु परेको समस्या सुनाए ।‘एकातर्फ जग्गा रोक्का छ, अर्कोतर्फ मापदण्ड र सर्वोच्चको फैसलाका नाममा हचुवाको भरमा संरचना भत्काउने भन्दै स्थानीयलाई आतंकित गराउने काम भइरहेको छ ।’ उनले भने ।फेवा ताल क्षेत्रका डेढ सयभन्दा बढी जग्गाधनी जिल्ला प्रशासन कार्यालय कास्कीको सभा हलमा पुगेका थिए ।उनीहरुले एक स्वरमा भने, ‘पुस्तौंदेखि फेवा किनारको जग्गा रहेका व्यक्तिहरु आज अपहेलित हुनुपरेको छ । असमान मापदण्डका कारण आतंकित हुनु परेको छ । फेवाको इतिहास, यसको उत्पत्ति र एकिन क्षेत्रफलसमेत नबुझी तयार पारिएको प्रतिवेदनले हामीलाई अन्याय भयो ।’स्थानीय मुक्ति केसीले सरकारले गर्धनमा तरबार राखेर तर्साइरहेको बताए । ‘फेवा मापदण्डको नाममा सरकारले गद्र्धनमा तरबार किन राखिरहन्छ ? कि छिनाल्दिनुस् कि छोडिदिनुस्,’ केसीले भने, ‘पुस्तौंदेखि भोगचलन गर्दै आएको जग्गा सजिलै कसरी भत्काउन पाइन्छ ? यदी भत्काउने हो भने उचित मुआब्जा दिएर तत्काल टुंग्याइदिनुस्, हामी पनि सहयोग गर्छौं ।’स्थानीय रमेशबहादुर भट्टराईले फेवा किनारवासी विकासविरोधी नभएको बताए । ‘हामी विकासविरोधी होइनौं । अहिलेसम्म फेवा संरक्षण हुनुमा सबैभन्दा बढी हाम्रै श्रम पसिना परेको छ,’ भट्टराईले भने, ‘तर, अदालतको फैसला नै विवादास्पद छ । मापदण्डभित्रको संरचना भत्काउने पनि भन्छ तर मुआब्जाको कुरै गर्दैन ।’कसैले घर कहाँ हो भनेर सोध्दा लेकसाइड भन्न पनि अप्ठेरो लाग्ने अवस्था आएको हरि भुजेलले बताए । ‘लेकसाइड भन्नेबित्तिकै तालमिचुवाको रुपमा लिने गरिएको छ,’ भुजेलले प्रश्न गरे, ‘हामी ५ पुस्तादेखि बसिराखेका छौं, हाम्रो अपराध के हो ?’कहिले एक सय मिटर त कहिले ६५ मिटर मापदण्ड लगाउने गरिएका कारण पनि समस्या उत्पन्न भएको स्थानीयको भनाइ छ ।फेवाताल र यसको मापदण्डको विषयमा कुरा गर्दा इतिहासमा फर्किनुपर्ने सिरोज कोइराला बताउँछन् ।‘२०९० सालमा पहिलोपटक फेवा किनारका व्यक्तिलाई लालपुर्जा दिइएको हो । जतिबेला नगरपालिकाको कल्पनै थिएन । त्योभन्दा धेरै पहिला १४ औं शताब्दीदेखि नै यहाँ मान्छे बसेको इतिहास छ,’ कोइरालाले भने, ‘हिजोको यो इतिहास नकेलाइकन र ताल हिजो कुन अवस्थासम्म तथा कतिसम्म थियो भन्ने नहेरिकन प्रतिवेदन बनाएर दुख दिन हुँदैन ।’फेवातालको किनारमा पुस्तौंदेखि बसोबास गरिरहेका व्यक्तिले पञ्चायतकालदेखि समस्या खेप्नुपरेको गणेशबहादुर भट्टराईले बताए । तालको जग्गा अतिक्रमण गरेको, तालको बाँध फुटेका बेला जग्गा दर्ता गराएको, ताल मिचेकोजस्ता आरोपम मुछिएकोमा विद्या बरालले आपत्ति जनाए । यतिका लामो समयसम्म आफ्नै जग्गा भएर पनि केही गर्न नपाउनुको पीडावोधले अर्को विद्रोह नै जन्मन सक्ने उनको चेतावनी थियो ।कुनै प्राविधिकबिना सम्बन्धित क्षेत्रमा ज्ञान र अनुभव नै नभएको व्यक्तिले प्रतिवेदन तयार पारिएको स्थानीयको आरोप छ । विश्वप्रकाश लामिछाने आयोगका पदाधिकारी तथा सदस्य ताल विज्ञ तथा प्राविधिक नभएको र इतिहाससमेत नहेरी प्रतिवेदन तयार पारिएको उनीहरुले दावी गरेका छन् ।गण्डकी प्रदेश सरकारले गठन गरेको समितिका सदस्य सांसद राजीव पहारी, विन्दुकुमार थापा, रामजी बराल लगायतले स्थानीयको राय लिन सहजीकरण गरेका थिए । सांसद पहारीले सर्वोच्चको फैसलाअनुसार मापदण्ड कायम गर्न कसरी सकिन्छ र त्यसका विकल्पहरु केके हुन सक्छन् भनेर सम्बन्धित क्षेत्रका व्यक्तिसँग राय र सुझाव लिइएको बताए । अर्का सांसद विन्दुकुमार थापाले प्राप्त राय सुझावलाई समितिमा थप छलफलका लागि लैजाने र सर्वोच्चको फैसला कार्यान्वयनमा सहजीकरण गरिने उल्लेख गरे ।तत्कालीन प्रधानमन्त्री डा. बाबुराम भट्टराई नेतृत्वको सरकारद्वारा गठित फेवाताल अतिक्रमण छानबिन आयोगको प्रतिवेदन कार्यान्वयन गर्न सर्वाेच्चको आदेश थियो । पोखरा उपत्यका नगर विकास समितिका तत्कालीन अध्यक्ष विश्वप्रकाश लामिछानेको संयोजकत्वमा समितिले करिब ९ सय ५० जना व्यक्तिको लालपूर्जा नै खारेज गर्नुपर्ने सिफारिस गरेको थियो । स्थानीयले फेवा किनारका जनताले मापदण्ड मिचेको नभइ पोखरा महानगरपालिकाले अरु ठाउँमा मापदण्ड कायम गर्न नसकेको बताएका छन् ।१ हजार ६ सय ९२ रोपनीभन्दा बढी जग्गा विभिन्न व्यक्तिले आफ्नो नाममा दर्ता गरेको प्रतिवेदनमा छ । २०६७ माघ ९ गते रमेश घिमिरेले फेवाताल बचाउन माग गर्दै सर्वोच्चमा रिट दिएका थिए । २०६८ असार २३ गते खगेन्द्र सुवेदीले अर्को रिट दायर गरे । २०६८ सालमा देउकुमार गुरुङसहितले मालपोत कार्यालय कास्कीलाई समेत विपक्षी बनाउँदै रिट दायर गरेका थिए । गएको पुसमा सर्वोच्चले फैसला गरेको थियो ।
----------
२४ वैशाख, काठमाडौं । आफ्ना आलोचकप्रति असहिष्णु देखिने प्रधानमन्त्री केपी शर्मा ओलीको पुरानै बानी हो । यही क्रममा मंगलबार प्रतिनिधिसभामा उनले आफ्नो त्यही शैलीलाई पछ्याए । प्रधानमन्त्रीले रोष्टममा उभिएर जसलाई जवाफ दिइरहेका थिए, उनीहरु विपक्षी पार्टीका कार्यकर्ता वा फेसबुक प्रयोगकर्ता नभएर सर्वोच्च संसदका माननीयहरु थिए ।यद्यपि संसदमा प्रधानमन्त्रीको प्रस्तुती राजनीतिक दलको प्रशिक्षण कार्यक्रम वा आमसभा जस्तै प्रतीत भयो । सरकारको नीति तथा कार्यक्रममाथि संसदमा उठेका प्रश्नहरुको जवाफ दिने क्रममा प्रधानमन्त्री ओलीले सांसदका कतिपय प्रश्नलाई ‘कुण्ठाग्रस्त’ र ‘निम्छरो’ मात्रै बताएनन्, ‘भात खानेभन्दा माथि उठेर सोच्न’ समेत सांसदहरुलाई आग्रह गरे ।बोल्दैजाँदा प्रधानमन्त्रीले शिक्षा, स्वास्थ्य सबै निशुल्क भइसकेको र सडकमा गरिबहरु देखिन छाडेकोसम्म भन्न भ्याए ।प्रधानमन्त्रीले संसदमा व्यक्त गरेका भनाइको सारांश यस्तो थियो–यो मानसिकता कस्तो हो, मलाई अचम्म लाग्छ, भात खाने कुरा गरौं न भात खाने ! कहाँ बाटो बनाउने कुरा गरेको ? भात खाने कुरा गरौं न, कहाँ रेल बनाउने कुरा गरेको ? भात खाने कुरा गरौं न भात खाने ! कहाँ पानीजहाजका कुरा गर्ने ? अचम्म लाग्छ सुन्दाखेरि पनि ।हामी नेपालीहरुले आज पनि भातमात्रै खाने लक्ष राख्ने, भोलि पनि भातै मात्र खाने लक्ष राख्ने ? भात खाने लक्षभन्दा अलिकति माथि जानुप¥यो नि !भात खाने सम्बन्धमा मैले भनेको छु, अब नेपालमा निरपेक्ष गरीवी एक÷दुई वर्षभन्दा उता जाँदैन । किनभने हामीले मौलिक हकसम्बन्धी त्यो संविधानमै प्रवन्ध गरेका छौं र त्यो कानुनहरु निर्माण गरेका छौं । मैले डिक्लियर गरेको छु, सरकार छ यस देशमा । कोही भोकै पर्दैन, कोही भोकले मर्दैन ।जनतालाई आवास दिने । आवासविहीन कोही हुँदैन हामीले भनेका छौं । आवासको प्रवन्ध हामी गर्छौं । छोराछोरी पढाउनका लागि आधारभूत तहको शिक्षा निःशुल्क, किताब कलमसहित । र, खाजाको व्यवस्थासमेत आवश्यक पर्नेलाई । त्यो गरेका छौं ।स्वास्थ्यको वीमा प्रवन्ध बच्चादेखि बुढेसकालसम्मका लागि गरेका छौं । अनेक सामाजिक जीवनमै रुपान्तरण ल्याउने खालका कामहरु गरेका छौं । र, तल्लो वर्गलाई लाभ हुने थुप्रो कार्यक्रम ल्याएका छौं । अब निरपेक्ष गरीवीको रेखामुनि भन्ने कति जनसंख्या कहिलेसम्म रहन सक्छ ? यो सक्दैन । अब खान लाउन नपाउने, बस्न नपाउने नेपालमा कोही पनि हुँदैन ।हामीले पूर्व–पश्चिम विद्युतीय रेलमार्ग भनेका छौं । अनि भात खान पाएको छैन, पूर्वपञ्चिम रेलमार्ग भनेर….। भातको पनि प्रबन्ध गर्छौं, पूर्वपश्चिम रेलको पनि प्रवन्ध गर्छौं ।पूर्व–पश्चिम विद्युतीय रेलमार्ग यो सपना होइन, जसलाई हामी सपना भनिराख्या छौं । यसको त कतिपय ठाउँमा एलाइनमेन्ट बनेर खनिराखेका छौं बाटो । यो अगाडि बढ्छ ।मैले भनेको छु– सडकमा कोही देखिन्छ भने नजिकको प्रहरीमा खबर पाऊँ । पहिलेजस्तो सडकमा मान्छे जिंग्रिङ्ग कपाल भएको, मैलो भएको, घाउ सरिबरि भएको सडकका पेटीमा पसारिएको त्यो देख्न पाउनुहुन्न नेपालमा । त्यसको प्रवन्ध सरकारले गर्छ । त्यसको अन्त्य भयो मैले भन्या छु । यो युगान्तकारी परिवर्तन होइन ?त्यसकारण साना कुरामा ध्यान दिने, ठूलामा नदिने, ठूलामा ध्यान दिने सानामा नदिने असन्तुलन होइन । हामी ठूला योजना सँगसँगै चलाउँछौं । साना कुरामा पनि ध्यान दिन्छौं । सडकमा अलपत्र बेसहाराको पनि उद्धार गर्छौं । उसको पनि प्रवन्ध गर्छौं । अशक्त, अपाङ्ग कोही छ, त्यसको पनि प्रवन्ध गर्छौं । र, ठूला आयोजनाहरुतर्फ पनि जान्छौं, जो विकासका निम्ति, भोलिका निम्ति विकासका आधारहरु हुने गर्छन् । सप्पै कुराहरुमा सन्तुलित ढंगले सरकार अगाडि बढ्छ ।अब जलमार्गको पनि कुरा गर्छौं । एउटा स्टिमरको आफैंले विकास गरेजस्तो भनेर ! हैन, स्टिम इञ्जिनको विकास जेम्स वाटले गरेका थिए, त्यो हामीलाई थाहा छ । तर, किन स्टिरमर अगाडि चलेन ? किन स्टिमर बनाएर कोशीमा हालेन कसैले ? स्टिमर किन अहिले बनाएर कोशीमा हाल्यो ? एउटा मानसिक परिवर्तन, विकास तर्फको अवधारणा ।नागरिक–नागरिकमा विकासको अवधारणा आएर, आफैं स्टिमर बनाए । त्यो सरकारी हैन, अहिले कोशीमा जुन चलिराख्या छ, आविश्कार मात्रै होइन कि बनाएको र चलाएको पनि अहिलेको सरकारले होइन । तर, नागरिकमा स्टिमर बनाउने र कोशीमा चलाउने सोच कसरी आयो ? ५ घण्टा हिँड्नुपर्ने ठाउँमा अहिले २० मीनेटमा पुगिन्छ । यो परिवर्तन कसरी आयो ? यो एउटा मानसिकतामा परिवर्तन हो ।खर्च र राजस्वको लक्ष हासिल नभएको भन्ने साथीहरुको टिप्पणी छ, त्यो उपयुक्त छैन । हाम्रो नीति कार्यक्रमले एउटा कुरा स्वीकारेको छ कि हामीले काममा तीव्रता दिन सकेका छैनौं । समयमा आयोजनाहरु पूरा हुन सकेका छैनन् । मेलम्चीलाई विदा गरियो कि के हो भन्नुभो, विदा गरेको हैन, भाग्यो । उसको आर्थिक अवस्था डामाडोल भो कम्पनीको, त्यसकारण भाग्यो । तर, मेलम्ची आगामी आर्थिक वर्षभित्र पूरा गर्ने हामीले बनाउँदैछौं । र, आगामी आर्थिक वर्षभित्र मेलम्ची आउँछ काठमाडौंमा ।पुँजीगत खर्च, विकास खर्च वृद्धि गर्न जरुरी छ । अहिले पनि त्यो वृद्धि आवश्यक स्तरमा पुग्या छैन । त्यो अपेक्षित स्तरमा पुग्या छैन । हाम्रो क्षमता पनि न्यून छ । खर्च गर्ने क्षमता अर्थात काम गर्ने क्षमता । प्रविधिको हिसाबले, खरीद ऐनका कारणले यी कुराहरु नीति कार्यक्रमले सही कुरालाई सही ढंगले भनिएको छ ।४ प्रतिशत गरीवी यसपल्ट हटेको छ । ४६४ अर्ब राष्ट्रिय आय यस वर्ष भयो । आन्तरिक आयमा वृद्धि भएको छ । राष्ट्रिय बचत यसपल्ट २७ प्रतिशत भएको छ । आन्तरिक ऋण उठाएर सरकार चलाउनुपरेन । अर्थतन्त्र सबल हुने दिशातर्फ गएका यी लक्षणहरु हुन् ।ऋण त लिने नै हो । ऋण लिएर विकास गर्ने हो । सबैभन्दा बढी ऋण अमेरिकाको छ । अमेरिका जति ऋणले थिचिएको देश कुनै पनि छैन होला । र, अमेरिका जति धनी पनि अर्को कुनै छैन । त्यसकारण ऋण लिएर गरिब हुन्छ भन्ने होइन ।फोब्र्स बुकमा धनी भनेर निस्किएकाहरुको लोन धेरै हुन्छ । मलाई लोन छैन, किनभने सम्पत्ति भए पो लोन हुन्छ ! कसैले दिँदै दिँदैन लोन ! जसको सम्पत्ति छ, उसैले कारोबार गर्छ । उसैले लोन लिन्छ । उसैको ऋण हुन्छ । हामी काम गर्न चाहन्छौं भने ऋण पनि लिनुपर्ने हुन्छ । ऋण लिएर पनि काम गर्नुपर्ने हुन्छ ।एकदमै सामान्य कुरामा सबैभन्दा बढी ध्यान, सबैभन्दा बढी बल त्यहाँ लगाएको देखिन्छ, जहाँ खन्यो पहाड, निक्ल्यो मुसो भनेजस्तो । यो पहाड खनेर मुसो पनि ननिक्लिने विषयहरुमा बढ्ता धयान र जोड के–के न पाएजस्तो गरेर उधुमै मच्चाएको पनि मैले अलिकति अनुभव गरें ।सम्माननीय राष्ट्रपतिज्यूले मेरो सरकार भन्नुभो । अचम्म लाग्यो । यो दुनियाँचरिको प्राक्टिस हो । पोहोर थिएन, भन्नुभो । पोहोर थिएन, अर्को वर्ष अरु हामीले अभ्यास गर्दैछौं । हाम्रा अभ्यासहरु कतिपय अहिले पनि मिलेका छैनन् । ती अभ्यासहरुलाई हामीले अझ मिलाउँदै जानुपर्छ । यसपल्ट यो मेरो सरकार भन्ने मिल्यो, अर्कोपल्ट अरु धेरै मिलाउनुपर्छ ।सडकमा एयरपोर्ट । सडकमा एयरपोर्ट भनेर लेख्या छ र नीति कार्यक्रममा ? के भनेको छ भने टाढा टाढा एयरपोर्ट छ भने त्यस्ता ठाउँमा सडक लाई ३ किलोमिटर स्टेट सडक बनाएर छेउमा रुख रोपेन भने, घरहरु बनाएन भने आकस्मिकरुपमा अवतरण गर्न सकिन्छ ।सरदार बल्लभ भाइ पटेलले भारतमा एकपटक प्लेन दुर्घटना हुनै लाग्दाखेरि नजिकै यहाँ हाईवे छ, त्यसमा लगेर अवतरण गराउ भनेर पाइलटलाई भन्नुभएको थियो र पाइलटले त्यहाँ लगेर अवतरण गराएका थिए प्लेन । बाटामा कैले कैले गराउनुपर्छ । यासेर आराफात चढेको विमान अफ्रिकाको एउटा बालुवामा अवतरण गराएको थियो । कहिले कहिले त्यस्ता कुराहरु पर्छन् । टाढा एयरपोर्ट छ भने टाढा एयरपोर्ट परेका ठाउँमा बाटो, एयरपोर्ट बनाउने होइन, सीधा बनाउने । सीधा बनाइदिएपछि प्लेन ल्याण्ड गर्छ । आकस्मिक अवतरण गर्न कठिनाई परेका बेला त्यस्तो भनियो ।त्यो तीन किलोमिटरचाहिँ त्यसअनुसार गर्दियो र बाइपासहरु गाडीका लागि बनाइदियो भने तत्काल गाडीहरु प्लेनले अप्ठ्यारो परेर ल्याण्ड गर्न खोजेको देख्नेवित्तिकै तिनीहरु बाईपासमा जान्छन् । अनि यो कुरा एयरपोर्ट बाटोमा बनाउने आदि इत्यादि भनेर यो कुनै मजाक उडाउने विषय हो र ? सरकारले यस्तो पनि सोच्दोरहेछ है, सोच्न भ्याउँदोरहेछ है भनेर खुशी हुनुपर्ने ठाउँमा !
----------
२५ वैशाख, काठमाडौं । मुम्बई इन्डियन्स जारी इन्डियन प्रिमियर लिग (आईपीएल) क्रिकेट प्रतियोगिताको फाइनलमा प्रवेश गरेको छ ।मंगलबार राति भएको खेलमा मुम्बईले डिफेन्डिङ च्याम्पियन चेन्नाई सुपर किंग्सलाई उसैको घरेलु मैदानमा ६ विकेटले पराजित गर्दै फाइनलमा स्थान बनाएको हो । १३२ रनको सामान्य चुनौती पछ्याउँदै ब्याटिङ गरेको मुम्बईले १८.३ ओभरमा चार विकेटको क्षतिमा लक्ष्य भेटायो ।मुम्बईको जितमा सुर्यकुमार यादव नायक बने । उनकै उत्कृष्ट ब्याटिङमा मुम्बईले फाइनल यात्रा तय गरेको हो । सुर्यकुमार ५४ बलमा १० चौका प्रहार गर्दै ७१ रनमा अविजित रहे । त्यस्तै, इसन किसानले २८ रनको योगदान दिए ।पहिलो ओभरको दोस्रो बलमै कप्तान रोहित शर्मालाई गुमाएको मुम्बईले २१ रन हुँदा दोस्रो विकेटको रुपमा डी ककलाई गुमाएको थियो । योसँगै मुम्बई दबावमा आएको थियो । तर सुर्यकुमार र किसानले ८० रनको साझेदारी गर्दै पारी सम्हालेका थिए ।बलिङतर्फ इमरान ताहिरले दुई विकेट लिए पनि चेन्नाईलाई जित दिलाउन सकेनन् ।यसअघि टस जितेर पहिले ब्याटिङ गरेको चेन्नाईले निर्धारित २० ओभरमा ४ विकेटको क्षतिमा १३१ रन बनाएको थियो । चेन्नाईका शीर्ष स्थानका कुनै पनि ब्याट्सम्यान चल्न सकेनन् ।पाँचौ नम्बरमा आएका अम्बती रायडु र छैटौं स्थानमा आएका कप्तान महेन्द्रसिंह धोनीले पारी सम्हालेका थिए । अम्बाती रायडु ४२ रनमा अविजित रहँदा कप्तान धोनी ३७ रनमा अविजित रहे । यी दुई ब्याट्सम्यानले ६६ रनको साझेदारी गरेका थिए ।बलिङतर्फ राहुल चाहरले दुई विकेट लिए ।मुम्बई इन्डियन्स सीधै फाइनलमा पुग्दा चेन्नाई भने दोस्रो क्वालिफायर राउण्डमा प्रवेश गरेको छ । चेन्नाईले अब फाइनल प्रवेशका लागि इलिमिनेटर राउण्डको विजेतासँग प्रतिस्पर्धा गर्नेछ । इलिमिनेटर राउण्डमा दिल्ली क्यापिटल्स र सनराइजर्स हैदरावादबीच प्रतिस्पर्धा हुँदैछ ।
----------
२५ वैशाख, काठमाडौं । श्रीलंका अब सुरक्षित रहेको त्यहाँ सुरक्षा अधिकारीहरुले बताएका छन् । इस्टर सन्डेको बेला भएको श्रृंखलाबद्ध बम आक्रमणमा संलग्न आतंकवादीहरु कोही पक्राउ परेको र कोही मारिएकाले देश अब सुरक्षित भएको श्रीलंकाका सेना र प्रहरी अधिकारीहरुको भनाइ छ ।सुरक्षा अधिकारीहरुले श्रीलंकाबासीलाई संयुक्त रुपमा अपिल गर्दै भनेका छन्, ‘देशलाई पूरै तरिकाले सुरक्षित बनाइएको छ । अब सामान्य जिन्दगीतिर फर्किनुहोस् ।’गत २१ अपि्रलमा श्रीलंकाका चर्च र होटलहरुमा भएका श्रृंखलावद्ध विष्फोटमा २५० भन्दा बढीको मृत्यु भएको थियो । आक्रमणमा नेशनल तौहिद जमातको संलग्नता रहेको श्रीलंका सरकारको निष्कर्ष छ ।तर, हालै इस्लामिक स्टेट समूहका प्रमुख अबु बकर अल बगदादीले एक भिडियो सार्वजनिक गर्दै इराकमा हारेको बदला लिन श्रीलंकामा विष्फोट गराइएको बताएका थिए ।कार्यकारी प्रहरी प्रमुख विक्रमरत्नेले आतंकवादीहरुले लुकाएर राखेका सबै विष्फोटक पदार्थहरु पनि बरामद गरिइसकेको जानकारी दिएका छन् । हाल श्रीलंकाका विद्यालयहरुमा सुरक्षा सम्बन्धी चेतनामुलक र जागरणमुलक कार्यक्रम पनि भइरहेको छ ।
श्रीलंका प्रहरीका प्रवक्ता रुआन गुणसेकराका अनुसार इस्टर सन्डेको बेला आक्रमण भएपछि १४० जनाभन्दा बढी शंकास्पद व्यक्तिलाई पक्राउ गरिएको छ । यसमा नौ जना महिलासमेत छन् ।इस्टर सन्डेको बेला भएका श्रृंखलाबद्ध विष्फोटपछि श्रीलंकाले २ सय इस्लामिक धर्मगुरुसहित ६ सय विदेशीलाई देश निकाला गरेको छ ।सेनानायक लेफ्टिनेन्ट महेश सेनानायकेले देशको सुरक्षालाई ध्यानमा राख्दै सेनाले आफ्नो तर्फबाट आवश्यक कदम चालेको बताएका छन् । सामाजिक सन्जालमा फैलाइने भ्रामक सूचनाबाट डराउन नपर्ने उनले बताएका छन् ।यसैगरी सेनाका अधिकारीहरुले श्रीलंकाका तटीय क्षेत्र र विमानस्थलमा पनि आवश्यक सुरक्षा प्रवन्ध मिलाइएको बताएका समाचार एजेन्सीले उल्लेख गरेका छन् ।
----------
२५ वैशाख, काठमाडौं । प्रमुख प्रतिपक्ष दल नेपाली कांग्रेसले आजबाट राष्ट्रिय जागरण अभियान सुरु गर्ने भएको छ । सरकारविरुद्ध खबरदारी र पार्टी सुदृढीकरणका लागि कांग्रेसले जागरण अभियान सुरु गर्न लागेको हो ।कांग्रेस प्रवक्ता विश्वप्रकाश शर्माले सरकारले गरेका गलत काम–कारबाहीलाई जनतामाफ लैजान र पार्टी संगठनलाई थप सुदृढीकरण गर्न आजबाट जागरण अभियान सुरु गरिएको जानकारी दिए ।अभियानमार्फत पार्टीको नीति, कार्यक्रम र संशोधित विधानबारे छलफल गर्ने उद्देश्य पनि कांग्रेसले राखेको छ ।यसअघि कांग्रेसले वैशाख ११ बाट जागरण अभियान सुरु गर्ने तय गरेको थियो । तर पार्टीका पूर्वकोषाध्यक्ष रामकृष्ण ताम्राकारको निधन भएपछि निर्धारित कार्यक्रम स्थगित भएको थियो ।‘हिमाल, पहाड, तराई–मधेसी नेपाली कांग्रेस राष्ट्रिय जागरण अभियान’ नाम दिइएको अभियान ३ चरणमा १ वर्षभरि देशभर चल्ने कांग्रेसले जनाएको छ । आजबाट सुरु हुने पहिलो चरणको अभियान १ महिना चल्नेछ । कांग्रेस केन्द्रीय कार्यालयका अनुसार, पहिलो चरणअन्तर्गत ७७ जिल्लामा अभियान सञ्चालन हुनेछ । दोस्रोमा ३ सय ३० प्रदेश निर्वाचन क्षेत्र र तेस्रोमा चरणमा ७ सय ५३ स्थानीय तहमा अभियान सञ्चालन गर्ने कांग्रेसको योजना छ ।जागरण अभियानका लागि कांग्रेसले नेताहरुलाई ७७ वटै जिल्लामा खटाएको छ । सम्पादन गर्नुपर्ने कामबारे जिम्मेवारीपत्र दिएर कांग्रेसले केन्द्रीय नेताहरुलाई जिल्ला पठाएको हो । कार्यक्रमलाई सफल पार्न कांग्रेसले भातृसंगठनहरुलाई पनि जिल्लामा परिचालन गरेको जनाएको छ ।कांग्रेस केन्द्रीय कार्यालयले दिएको जानकारी अनुसार, देशभर एउटै मोडलमा जागरण अभियान कार्यक्रम सञ्चालन हुनेछ । कार्यक्रम उद्घाटन पनि कांग्रेसले नयाँ तरिकाले गर्दैछ । समी र बर–पिपलमध्ये १ विरुवा रोपेर कार्यक्रम उदघाटन गर्न सबै जिल्लामा कांग्रेसले सर्कुलर गरेको छ । त्यस्तै, जागरण अभियानमा बजाउन जागरण गीत तयार पारिएको छ । कांग्रेस प्रवक्ता विश्वप्रकाश शर्माले लेखेको गीत नेवारी, मैथिली, राई, भोजपुरीलगायतका १२ भाषामा तयार पारिएको हो ।अभियानमा ३ वक्ताले आफ्नो धारणा राख्नेछन् । सबै कार्यक्रममा महिला वक्ता अनिवार्य गरिएको कांग्रेसले जनाएको छ ।काठमाडौंकाे हकमा मध्याह्न १२ः३० मा जागरण अभियानको उद्घाटन हुँदैछ । जसको उद्घाटन पार्टी सभापति शेरबहादुर देउवाले गर्नेछन् ।
----------
२५ वैशाख, नवलपरासी । नवलपरासीको मध्यविन्दु नगरपालिका २ नन्दपुरमा लोकल कुखुरामा बर्डफ्लु भेटिएको छ ।नन्दपुरका पिताम्बर महतोको घरमा बर्डफ्लु भेटिएको मध्यविन्दु नगरपालिका पशु सेवा शाखा प्रमुख डा. श्याम कृष्ण तिवारीले बताए ।महतोको घर र उनको घर नजिक रहेका १२ घरमा रहेका १ सय ८१ वटा हाँस, ६५ वटा स्थानीय कुखुरा, ७८ अण्डा, ३४ किलो दाना, साढे चार किलो कुखुराको सुली नष्ट गरिएको छ । पंक्षी र पंक्षीजन्य वस्तुलाई खाडल खनेर पुरिएको डा. तिवारीले बताए ।पंक्षी र पंक्षीजन्य वस्तु नष्ट गर्ने कार्यमा गण्डकी प्रदेशको भूमि व्यवस्था कृषि तथा सहकारी व्यवस्था मन्त्रालयको टोली, गण्डकी प्रदेशकै पशुपंक्षी विकास निर्देशनालय, पोखराको पशु पंक्षी रोग अन्वेषण प्रयोगशाला, मध्यविन्दु नगरपालिकाको पशु सेवा शाखाका डाक्टर तथा प्राविधिकहरुको टोली खटिएको थियो ।महतोको घरका कुखुरा धमाधम मर्न थालेपछि उनले परीक्षणका लागि कुखुरा चितवनको राष्ट्रिय पंक्षी ल्याबमा लगेका थिए । त्यहाँ बर्डफ्लु भएको पुष्टि भएपछि कुखुरा नष्ट गरिएको हो । नमूना परीक्षण गर्न काठमाडौंस्थित ल्याबमा पनि पठाइएको छ ।बर्ड फ्लु भेटिएका आसपासका क्षेत्रमा बर्डफ्लु भए नभएको पत्ता लगाउनका लागि निजका अन्य घर तथा गाउँबाट जिउँदा कुखुरा तथा हाँसहरुको नमुना संकलन गरि परीक्षणका लागि पठाएको डा. तिवारीले बताए ।बर्डफ्लुका कारण नेपालमै पहिलो पटक काभ्रेका एक युवकको मृत्युसमेत भएको छ ।
----------



----------
२५ वैशाख, भद्रपुर । झापाको खुदुनाबारीमा राष्ट्रिय विभूति फाल्गुनन्द लिङ्देनको शालिक अनावरण गरिएको छ ।अर्जुनधारा नगरपालिका–२ र ३ को सीमामा पर्ने खुदुनाबारी चोकमा रु आठ लाखको लागतमा निर्मित शालिकको अनावरण मङ्गलबार किरात धर्मगुरु आत्मानन्द लिङ्देन र गुरुआमा पवित्रा हाङमा लिङ्देनले गरेका हुन् ।साढे सात फिट उचाइ र छ फिट गोलाइ रहेको शालिकको जगदेखिको उचाइ १५ फिट रहेको शालिक निर्माण उपभोक्ता समितिका अध्यक्ष महेन्द्र आङ्देम्बेले बताए ।खुदुनावारी–शनिश्चरे–बिर्तामोड सडकखण्डअन्तर्गत खुदुनावारी चोकमा निर्माण सम्पन्न भएको शालिकको अनावरणपछि उक्त चोकको नाम ‘फाल्गुनन्द चोक’ नामकरण गरिएको छ ।उक्त मार्ग स्तरोन्नति गर्न सङ्घीय सांसद पवित्रा निरौला खरेलको सांसद विकास कोषबाट रु २० लाख र वडाबाट रु पाँच लाख विनियोजन भएको उपभोक्ता समितिका अध्यक्ष ढुण्डीराज गौतमले जानकारी दिए ।
----------
२४ वैशाख, काठमाडौं । यो तस्वीर हेर्नुस् त, यी नेपाल वायु सेवा निगमका पाइलट हुन् । पाइलटले लगाउने टोपी भित्तामा झुण्ड्याएका छन् । घाँटीमा सिरानी अड्डाएर ककपिटभित्रै निदाइरहेका छन् । घर वा होटलभित्र निदाएको भए त ठीकै थियो तर यी पाइलट हवाइजहाज उडाइरहेका बेला विमानभित्रै निदाएका हुन् ।हवाइजहाजको ककपिटभित्रै पाइलट निदाएको विदेशी समाचार त हामीले पढ्दै आएका हौं, तर यो तस्वीर राष्ट्रिय ध्वजावाहक नेपाल एयरलाइन्सको पाइलटको हो । यी पाइलट हुन् क्याप्टेन नागराज शंकरमूर्ति । र, यो तस्वीर हो, एयरबस ३२० न्यारोबडी जहाजभित्र ककपिटमा खिचिएको ।काठमाडौंबाट दुबई उडेका बेला नागराज मस्त निदाइदिए । र चालक दलका सदस्यसहित १६५ जनाको ज्यानको जिम्मा को–पाइलटकाे भरमा छाडिदिए ।नेपाल एयरलाइन्समा आउनुअघि हिमालयन एयरलाइन्समा कार्यरत थिए नागराज । हिमालयन एयरलाइन्समा पनि उनी त्यस्तै गर्दथे । त्यसैले सुरक्षामा संवेदनशील नदेखिएको भन्दै हिमालयन एयरलाइन्सले बर्खास्त गरेको थियो । त्यसपछि उनी नेपाल एयरलाइन्समा आएका हुन् । आफूलाई निष्काशन गरेकोमा हिमालय एयरलाइन्सविरुद्ध उनले अदालतमा मुद्दासमेत हालेका थिए । नागराज भारतीय नागरिक हुन् ।हालै गैरजिम्मेवार अभिव्यक्ति दिएको भन्दै वरिष्ठ पाइलट विजय लामालाई निगम व्यवस्थापन पक्षले प्रवक्ताबाट हटाएको थियो । तर, ककपिटभित्रै निदाइदिने नागराजलाई भने केही नगरेको भन्दै नेपाल एयरलाइन्सका कर्मचारीहरु रुष्ट छन् ।नेपाल एयरलाइन्सका एक कर्मचारी भन्छन्, ‘मुख्य पाइलट हुन् नागराज, उनी ककपिटभित्रै चुरोट पिउँछन् । त्यतिमात्रै होइन, हरेक उडानमा निदाइदिन्छन् । यस्तो गम्भीर लापरवाही हुँदा पनि नागरिक उड्डयन प्राधिकरण र नेपाल एयरलाइन्स चुप लागेर बस्नु आश्चर्यजनक छ ।’कतिपय देशमा पाइलटहरुलाई ककपिटमा सुत्नका लागि अनुमति दिइएको हुन्छ । सामान्यतः लामो उडानमा त्यस्तो गर्ने गरिन्छ, जहाँ ३ या ४ जना पाइलटहरु हुन्छन् । अमेरिकाको सन्दर्भमा कम्तिमा दुईजना पाइलट जागेको अवस्था हुनुपर्छ । त्यो स्थितिमा अन्य एक वा दुईजना पाइलट सुत्न सक्छन् ।रातभरि चल्ने प्लेनमा कम्तिमा एकजना पाइलट जागा रहेको अवस्थामा अर्को सुत्न सक्छ । जस्तो कि पिसाव लाग्यो भने उसले अर्को पाइलटलाई छाडेर ट्वाइलेट जान सक्छ । यसबाट अनुमान गरिन्छ कि प्लेनमा एकभन्दा बढी पाइलट जागा हुनैपर्छ ।आजभन्दा ५ महिना अगाडि गार्जियनले लेखेको एक समाचार अनुसार अष्ट्रेलियामा डेभेनपोर्ट तस्मानियादेखि बास स्ट्रेटको किङ आइसल्याण्डका लागि उडेको जहाजका पाइलट निदाउँदा प्लेन गन्तव्यभन्दा ४६ किलोमिटर टाढा पुगेको थियो ।यसैवीच नेपाल वायु सेवा निगमको जहाज ल्याण्ड गर्दा अनावश्यक ‘रिभर्स’ हान्ने गरेका कारण इञ्जिन चाँडो बिग्रने गरेको चर्चा पनि यतिखेर पाइलटहरुवीच चल्ने गरेको छ ।हवाइजहाज ल्याण्ड गर्नेबेलामा जहाजको गति घटाउन ‘रिभर्स’ हानिन्छ, जुन एकप्रकारको ब्रेकजस्तै हो । तर, ७२ नटभन्दा कममा आइसकेपछि रिभर्स हान्दा इञ्जिन बिग्रने डर हुँदाहुँदै एकजना सिनियर पाइलटले ७२ नटभन्दा मुनि दुई–तीनपटक रिभर्स हानेको रेकर्डमा देखिएको एयरलाइन्स स्रोतले बतायो ।तर, त्यसरी लापरवाही गर्ने पाइलटलाई सेफ्टी विभागका कर्मचारीले संरक्षण गरेको स्रोतको गुनासो छ । गल्ती गर्ने पाइलटका नातेदार नै सेफ्टी विभागमा कार्यरत रहेकाले ती पाइलटमाथि कारवाही नभएको स्रोत बताउँछ ।यसैवीच, नेपाल नागरिक उड्डयन प्राधिकरणका महानिर्देशक सञ्जीव गौतमले भने यस्तो लापरवाहीको विषयमा उजुरी नआएको बताए । यस्ता विषय प्रमाणित भए तत्काल कारबाही गर्ने उनले बताए ।‘यस्तो उजुरी आजको मितिसम्म मकहाँ आइपुगेको छैन,’ महानिर्देशक गौतमले अनलाइनखबरसँग भने, ‘यदि कसैले प्रमाणसहित उजुरी गर्नुभयो भने हामी तत्काल कारवाही गर्छौं ।’उनले पाइलट निदाउनु र ककपिटभित्रै बसेर चुरोट पिउनु सुरक्षामा गम्भीर लापरवाही ठहरिने बताए ।
----------
२४ वैशाख, वीरगञ्ज । प्रहरीले वीरगञ्ज महानगरपालिका–२५, सिर्सिया पुल नजिकैबाट २ सय किलो कालो मरिचसहित २ जनालाई नियन्त्रणमा लिएको छ ।मरिच ओसारपसारमा संलग्न भारत रक्सौलका २८ वर्षीय दीपेन्द्र मण्डल र वीरगञ्ज महानगरपालिका–२२ का ३६ वर्षिय विनोदप्रसाद पटेललाई प्रहरीले पक्रेको हो ।जिल्ला प्रहरी कार्यालय, पर्सामा कार्यरत प्रहरी नायब उपरीक्षक मानबहादुर राईले नेपालबाट भारततर्फ मरिच निकासी गर्दै गरेको अवस्थामा २ जनालाई नियन्त्रणमा लिएको जानकारी दिए ।प्रहरीले मरिच ओसारपसारमा प्रयोग गरिएका तीन मोटरसाइकल नियन्त्रणमा लिएको छ । बीआर २२ आर ४६४५, बीआर ०५ एफ ९१७३ र ना.५० प. ६७२३ नम्बरको ३ थान मोटरसाइकल प्रहरीले नियन्त्रणमा लिएको हो । प्रहरी नायव उपरीक्षक राईका अनुसार, प्रहरीले २ सय किलोग्राम मरिच आवश्यक कारबाहीका लागि वीरगञ्ज भंसार कार्यालयमा बुझाएको छ ।भियतनाम लगायत तेस्रो मुलुकबाट नेपालमा भित्रिने मसलामा प्रयोग हुने मरिच नेपालबाट भारतर्फ चोरी निकासी हुने गरेको छ । मरिचको भाउ नेपालमा भन्दा भारतमा बढी छ ।यसैबीच, वीरगञ्जबाट विभिन्न मितिमा बरामद ४ सय ५० किलोग्राम केराउ प्रहरीले भन्सार पठाएको छ । गैरकानुनी तवरले नेपालबाट भारततर्फ ओसारपसार कार्य नियन्त्रणका लागि खटिएको प्रहरी टोलीले विभिन्न स्थान र समयमा बरामद गरेको केराउ प्रहरीले भन्सारलाई बुझाएको हो ।
----------
२४ वैशाख, काठमाडौं । संघीय समाजवादी फोरम र नयाँ शक्ति पार्टीबीच सोमबारको एकता घोषणा कार्यक्रममा मञ्चमै नेताहरुलाई सुरक्षाकर्मीले पहरा दिएका थिए । वामपन्थी बुद्धिजीवी खगेन्द्र संग्रौलालाई यो कुरा ‘हजम’ भएनछ ।संग्रौलाले टि्वटरमा ‘पिस्तोलधारी सिपाहीलाई मञ्चमा खडा गरिएको’ भन्दै आलोचना गरेका छन् ।उनले व्यंग्यात्मकरुपमा लेखेका छन्, ‘सार्वजनिक मञ्चमा धरी राजसी गाथको रक्षार्थ बडो दम्भी मुद्रामा पछाडि पिस्तोलधारी सिपाहीलाई खडा गराउने मान्यवर क्रान्तिकारीले लोकलाई दिने लोकतन्त्र र समाजवादको अनुहार कस्तो होला ?’ भनेका छन् ।डा. भट्टराई पनि टि्वटरमा सक्रिय नेता हुन् । त्यसैले खगेन्द्रको टिप्पणीमा उनी चुप बस्ने कुरै थिएन । भट्टराईले संग्रौलालाई विनम्र जवाफ दिँदै ‘कमजोरी’ भएको स्वीकारेका छन् ।उनले लेखेका छन्, ‘धन्यवाद, वरिष्ठ ब्रो, फोटोमा देखिएको हाम्रो यो कानेखुशी यही सुरक्षाकर्मीलाई हटाउने विषयमा थियो । मैले त हटिसकेको होला भन्ने ठानेको थिएँ, पछि फर्केर पुनः चेक गर्न बिर्सिएछ’ संग्रौलाको जवाफमा भट्टराईले लेखेका छन् ।संग्रौलाले समाजवादमाथि पनि प्रश्न उठाएपछि भट्टराईले आफ्नो पार्टीको समाजवादलाई सक्कली जिनिस भनेका छन् । उनले भनेका छन्, ‘हाम्रो समाजवाद अर्को नक्कली जिनिस हैन, साँच्चिकै उन्नत संघीय समाजवाद हुनेछ ।’नवगठित पार्टीले समुन्नत संघीय समाजवादलाई पार्टीको सैद्धान्तिक आधार मान्ने बताएको छ ।एकता घोषणा कार्यक्रम सुरु भएपछि मञ्चमा बसेका नेताहरुको ठीक पछाडि केही सेना र प्रहरीले पहरा दिएका थिए । उनीहरु उपप्रधानमन्त्री तथा स्वास्थ्यमन्त्री उपेन्द्र यादव, शहरी विकासमन्त्री मोहम्मद इस्तियाक राई र स्वास्थ्य राज्यमन्त्री सुरेन्द्र यादवका निजी सुरक्षाकर्मी हुन् । भट्टराई निकट नेता विश्वद्विप पाण्डेले स्टेजमा सुरक्षाकर्मी असुहाउँदो भएको बारे आफूले नै डा. भट्टराईलाई सचेत गराएको बताए ।‘मैले अध्यक्षज्यूलाई यसबारे जानकारी गराएपछि उहाँले अर्का अध्यक्ष यादवसँग यही विषयमा कानेखुशी गर्नुभएको हो,’ पाण्डेले अनलाइनखबरसँग भने ।तर, कानेखुशीका बाबजुद पनि सुरक्षाकर्मीहरु अन्त्यसम्मै मञ्चमा बसेका थिए । पूर्वप्रधानमन्त्री भट्टराई सुरक्षाकर्मी अघिपछि लगाएर तामझाम गर्ने खालको नेता नभएको पाण्डेको भनाइ छ । उनी भन्छन्, ‘उहाँले पूर्व प्रधानमन्त्रीको हैसियतमा पाइने सुरक्षाकर्मीको संख्या पनि घटाएर थोरै मात्रै लिनु भएको छ ।’
----------
२४ वैशाख, काठमाडौं । नेपाल कम्युनिस्ट पार्टी (नेकपा)का अध्यक्ष पुष्पकमल दाहाल प्रचण्डले सरकारलाई धन्यवाद दिएका छन् ।सरकारको नीति तथा कार्यक्रममाथि संसदमा भएको छलफलमा भाग लिँदै उनले समृद्धि र सुखी नेपालीको आकांक्षा सम्बोधन गर्न गरेको प्रयासका लागि सरकारलाई धन्यवाद दिएका हुन् । सरकारले एक वर्षमा दुरीगामी महत्व र विकासको नयाँ आधार खडा गर्ने काम गरेको उनको दाबी छ । 
----------
२४ वैशाख, काठमाडौं । सञ्चार तथा सूचना प्रविधिमन्त्री गोकुल बास्कोटाले गोरखापत्र संस्थानको काम कारबाहीप्रति असन्तुष्टि व्यक्त गरेका छन् ।मन्त्री बास्कोटाले गोरखापत्र संस्थानको काममा तत्काल सुधार नभए कर्मचारीहरुको विकल्प खोज्ने चेतावनीसमेत दिए । उनले गोरखापत्र संस्थानमा कार्यरत कर्मचारीहरुलाई उत्साहका साथ काम गर्न निर्देशन दिँदै त्यसमा सुधार नभए पेन्सन रोक्का गर्नुपर्ने अवस्था आउनेतर्फ पनि सचेत गराए ।गोरखापत्र प्रकाशनको १ सय १९ औं वर्ष प्रवेश तथा चौंथो राष्ट्रिय पत्रकारिता दिवसको अवसर पारेर मंगलबार काठमाडौंमा आयोजित कार्यक्रममा मन्त्री बास्कोटाले पेन्सन खाने तर गोरखापत्र संस्थानको काममा सुधार नहुने कुरालाई अन्त्य गरेर अघि बढने योजना पनि अघि सारे ।गोरखापत्र संस्थानको घरलाई ‘बाख्राको खोर’को संज्ञा दिँदै मन्त्री बास्कोटाले त्यसलाई भत्काएर नयाँ भवन निर्माण गर्ने पनि बताए । ‘गोरखापत्र संस्थापनको बाख्राको खोरजस्तो कार्यालय भत्काएर अर्को बनाउनेदेखि लिएर सबै कुरा प्लानिङका साथ अघि बढ्ने’ मन्त्री बास्कोटाको भनाइ छ ।मन्त्री बास्कोटाले गोरखापत्रलाई पढौं–पढौं लाग्ने बनाउन इमान्दार भएर काम गर्न पनि कर्मचारीहरुलाई सचेत गराए । गोरखापत्र संस्थान चुनौतीको घेरामा रहेको उल्लेख गर्दै मन्त्री बास्कोटाले त्यसलाई मुनाफामा परिणत नगरेसम्म सरकारले त्यहाँका कर्मचारीहरुलाई थप सुविधा दिन नसक्ने पनि स्पष्ट पारे ।
----------
२४  वैशाख, संखुवासभा । काठमाडौंको  गर्ने  कम्पनीका ठेकदार ले काठमाडौंको पुरानो बसपार्क कब्जा गरेको धेरै वर्ष बितिसकेको छ । काठमाडौं टावर बनाउने भन्दै बसपार्क कब्जा गरे पनि सरकारले भेटवाललाई कुनै कारवाही गरेको छैन ।यसैवीच भेटवालसँग पुरानो बसपार्कमा साझेदारी गरेकाे जयराम लामिछानेको  स्वच्छन्द निर्माण कम्पनीले संखुवासभा र भोजपुर जोड्ने अरुण नदीमा पुल बनाउने ठेक्का लिएर सरकारी रकम झ्वाम पारेको छ । स्वच्छन्द कम्पनीले ०६७ सालमा अरुण नदीको लम्सुवाघाटमा पुल निर्माणको ठेक्का लिएको थियो ।कुल १६ करोड ६३ लाखमा १६७ मिटर लामो पुल बनाउने ठेक्का स्वच्छन्द निर्माण कम्पनीले लिएको थियो । ०६७ सालमा लागेको ठेक्का ०७२ सालमा निर्माण सम्पन्न गर्ने शर्त थियो ।तर, कम्पनीका ठेकेदार अहिलेसम्म कामै नगरी मोबिलाइजेसनको रकम लिएर बेपत्ता भएको भोजपुरस्थित षडानन्द नगरपालिकाका जनप्रतिनिधिको गुनासो छ ।पुल बनाउने ठेकेदार वर्षौंदेखि बेपत्ता भएपछि यहाँका स्थानीयवासीलाई नदी पार गर्न समस्या पर्दै आएको छ । यहाँ मानिस मात्र होइन, सवारी साधनहरुसमेत डुंगामा राखेर जोखिमपूर्णरुपमा पार गर्नुपर्ने अवस्था छ ।अरुण नदीको लम्सुवा घाट तराईबाट प्रदेश १ का मुख्यमन्त्री शेरधन राईको गृहजिल्ला जाने प्रवेशद्वार हो ।काठमाडौंको पुरानो बसपार्क कब्जा गर्दै आएका ठेकदार भेटवाललाई अहिलेसम्म ओली सरकारले कुनै कारवाही नगरी संरक्षण गर्दै आएको छ ।पुरानो बसपार्कमा कुनै काम नभए पनि काठमाडौं महानगरपालिकाले भेटवालको ठेक्कालाई नवीकरण गरिदिएर भेटवाललाई संरक्षण गरेको हो ।
तस्वीर- पत्रकार भविन कार्कीको फेसबुकबाट
----------
२४ वैशाख, काठमाडौं । नेपाली कांग्रेसका नेता प्रकाशमान सिंहले सरकारको नीति तथा कार्यक्रमलाई हाइस्कुलका विद्यार्थीले लेखेको निवन्ध जस्तो भएको टिप्पणी गरेका छन् ।संसदमा जारी नीति तथा कार्यक्रममाथिको छलफलमा भाग लिँदै उनले भने, ‘देश बनाउनलाई के–के गर्नुपर्छ भनेर हाइस्कुलका विद्यार्थीलाई एस्से लेख्न लगाएको जस्तो छ ।’ उनले सरकारको नीति तथा कार्यक्रम नारैनाराले भरिएको बताए ।‘उखान टुक्कामा प्रधानमन्त्री त प्रसिद्ध हुनुहुन्छ । त्यसैगरी नीति तथा कार्यक्रम पनि नारै नारा दिएर लेखिएको पाउँछौं । हाइवेमा जहाज ल्याण्ड गर्नेसम्मका विषय आएका छन् । तर, त्रिभुवन विमानस्थालको हालत यस्तो छ ।’दोहोरो अंकको आर्थिक वृद्धिका लागि बजेटको अभाव हुने उनले बताए । ‘दोब्बर आर्थिक बृद्धि, चार बर्षमा उच्च आर्थिक वृद्धिमा पुग्ने भनेको छ । दोब्बर आर्थिक बृद्धिका लागि १७ खर्ब आवश्यक छ । त्यो पैसा कहाँबाट आउने ’ उनले भने ।पैसा नभएकोले सपना देखे जस्तो । विद्यार्थीले निबन्ध लेखे जस्तै सरकारको नीति तथा कार्यक्रम आएको छ’ उनले थपे ।गत वर्ष प्रधानमन्त्रीले संसदमा काठमाडौंमा माक्स लगाएको मान्छे हेर्न पाइँदैन भनेर उल्लेख गर्दै नेता सिंहले भने, ‘प्रधानमन्त्री मन्त्रीले त माक्स फुकाल्नु भयो होला तर, जनताले फुकालेका छैनन् ।’कांग्रेसकै सांसद देवेन्द्रराज कँडेलले मदन भण्डारी र जीवराज आश्रित हत्याबारे पत्ता नलागेको भन्दै सरकारको ध्यानाकर्षण गरेका छन् ।मंगलबार संसदमा नीति तथा कार्यक्रममाथि बोल्दै कँडेलले भने, ‘मनदभण्डारीको नाममा विश्व विद्यालयको कुरा आयो तर, मदन भण्डारी र जीवराज आश्रितको हत्या पत्ता लगाउन सरकार किन सक्दैन ? यसतर्फ ध्यान जाओस् ।’२०५० साल जेठ ३ गते दासढुंगामा जिप दुर्घटना हुँदा भण्डारी र जीवराज आश्रितको मृत्यु भएको थियो । यो दुर्घटनालाई योजनाबद्ध भनेर भनिदै आए पनि पुष्टि भएको छैन ।नेता कँडेलले राष्ट्रपतिले मेरो सरकार भनेकोमा पनि आलोचना गरे । ‘हामी नेपाली रैती रहेछौं कि !’, उनले थपे, ‘जनताको नाममा सर्वहाराको नाममा अर्को तानाशाहलाई अगाडि सारेका छौं ?’
----------
२४ वैशाख, काठमाडौं । वैज्ञानिकहरूले बताएका छन् कि विश्वका १० लाखभन्दा बढी जीव तथा वनस्पतिका प्रजातिहरु लोप हुने खतरामा छन् । यसको प्रमुख कारण मानव क्रियाकलाप नै हो ।अध्येताहरुका अनुसार हाल मान्छेले प्रकृतिलाई दिएको दुःख मानव इतिहासकै सबभन्दा धेरै हो ।जैविक विविधताबारेको संयुक्त राष्ट्रसङ्घको पहिलो प्रतिवेदनका अनुसार पृथ्वीबाट जीव लोप हुने दर विगतको भन्दा दशौँ मात्र नभई सयौँ गुणा बढेको छ । करिब पाँच लाख पशु तथा वनस्पति प्रजातिलाई दीर्घकालीन जीवनका लागि पर्याप्त वासस्थान छैन । अर्थात्, वासस्थान पुनस्र्थापना नगरेसम्म तीमध्ये धेरै आगामी दशकमै लोप हुने खतरामा छन् । महासागरको अवस्था पनि योभन्दा खासै राम्रो छैन ।‘नजानकिनै मानव जगतले यो ग्रहको र आफ्नै भविष्यको घाँटी निमोठेको छ,’ जर्ज म्यासन विश्वविद्यालयका जीवशास्त्री थोमस लभ्जोय भन्छन्, ‘यस ग्रहको जैविक विविधतामा साँच्चै नै प्रहार भएको छ । यद्यपि हामीलाई यो समस्या समाधान गर्ने अन्तिम मौका छ ।’एक हजारभन्दा बढी पाना भएको प्रतिवेदन सार्वजनिक गर्नका लागि संसारभरका संरक्षण वैज्ञानिकहरु हालसालै पेरिसमा जम्मा भएका थिए । अध्ययनका लागि जैविक विविधता तथा पर्यावरण सेवाबारे अन्तर्सरकारी विज्ञान तथा नीति मञ्च -आइपीबसइएस)ले ४५० भन्दा बढी अध्येता परिचालन गरेको थियो भने उनीहरूले करिब १५ हजार वैज्ञानिक तथा सरकारी प्रतिवेदन अध्ययन गरेका थिए । सबै १०९ देशका प्रतिनिधिले प्रतिवेदनको सारांश अनुमोदन गरेका थिए ।विश्व वन्यजन्तु कोषकी प्रमुख वैज्ञानिक रेबेका सावका अनुसार विश्वका विभिन्न देशले समस्याको व्याख्यानका लागि फरक-फरक भाषा प्रयोग गर्न खोजे पनि हामी समस्यामा छौँ भन्ने निष्कर्षमा सबै सहमत थिए ।उनी भन्छिन्, ‘यो प्रकृति विनाशको प्रवृत्ति उल्ट्याउनका लागि हालसम्मकै सबैभन्दा सशक्त आहृवान हो ।’अध्ययनका निष्कर्षहरू वनस्पति र जनावरको संरक्षणबारे मात्र नभई मानिसका लागि पनि कष्टपूर्ण हुँदै गरेको संसार बचाउनेबारे रहेको प्रतिवेदनको संयोजन गरेका पूर्व नासा वैज्ञानिक रोबर्ट वाट्सन बताउँछन् ।‘हामी सम्भाव्य खाद्य सुरक्षा, पानी सुरक्षा, मानव स्वास्थ्य र सामाजिक सम्बन्धलाई पनि खतरामा पार्दै छौँ,’ उनी भन्छन् ।यद्यपि पहिलो प्रतिवेदन अनुसार समस्या समाधान गर्ने हो भने अझै ढिला भएको छैन । ‘हामीले यस ग्रहका जीवनमा नाटकीय पुनर्संरचना गरिसकेका छौँ,’ प्रतिवेदन लेखन टोलीका सहअध्यक्ष इडुवार्डो ब्रोन्डिजिओ भन्छन् ।– जंगल, घाँसे मैदान र अन्य क्षेत्रहरु खेत, शहर र अन्य विकास आयोजनामा उपयोग गरिनु । यसले वनस्पति तथा जनावरहरुलाई बासस्थानको अभाव भएको छ । पृथ्वीको भूमिको तीन चौथाई जति, समुद्रको दुई तिहाई र महत्वपूर्ण जलमग्न क्षेत्रहरु या त अतिक्रमण भएका छन्, वा अन्य प्रजातिहरुलाई बस्नका लागि अयोग्य भएका छन् । विश्वका एक तिहाई माछा भण्डारहरु रित्तिएका छन् ।– समुद्रहरुमा माछा निकाल्ने क्रम बढेको छ । जलवायू परिवर्तनले गर्दा पनि केही प्रजातिहरुका लागि पृथ्वी या धेरै तातो, धेरै चिसो वा सुख्खा बनेको छ । संसारका आधाजति स्तनधारी प्राणीहरु र एक चौथाइजति पंक्षीहरुको बासस्थानलाई ग्लोबल वार्मिङले नराम्ररी प्रभावित बनाइसकेको छ ।– माटो र पानी दुबै प्रदूषित छन् । प्रत्येक वर्ष ३० देखि ४० करोड टन भारी धातु र विषाक्त हिलो पानीमा मिसिन्छन् ।– आगन्तुक प्रजातिहरुले स्थानीय प्रजातिलाई विस्थापित गर्ने क्रम बढिरहेको छ । सन् १९७० यता प्रत्यक देशमा आगन्तुक प्रजातिको अनुपात ७० प्रतिशतसम्म बढेको छ । ब्याक्टेरियाको एउटा प्रजाति करिब ४०० उभयचर प्रजातिका लागि खतरा बनेको छ ।
----------
२४ वैशाख, काठमाडौं । प्रधानमन्त्री केपी शर्मा ओलीले सरकारको नीति तथा कार्यक्रममा मेरो सरकार भन्ने शब्द जानीबुझी राखेको स्पष्टीकरण दिएका छन् ।सरकारको नीति तथा कार्यक्रममाथि सांसदहरुले उठाएको प्रश्नहरुको जवाफ दिने क्रममा प्रधानमन्त्री ओलीले भने, ‘भुलचुकले होइन । जानीबुझी राखिएको र आवश्यक शब्दावली हो ।’प्रधानमन्त्री ओली मेरो सरकार भन्नु बेलायती महारानीको शैली भन्ने विपक्षी दलका नेता शेरबहादुर देउवाको टिप्पणीको जवाफ दिए । उनले भने, अलिकति त्यो शब्दावली उपयुक्त भएन कि। बेलायत हाम्रो मित्रराष्ट हो र नकारात्मक टिप्पणी गर्नु बान्छनिय हुँदैन ।’उनले अन्तर्राष्ट्रिय अभ्यासहरु पनि हेर्न आग्रह गरे । भारतमा पनि मेरो सरकार भन्ने गरिएको तर, संविधानमा मेरो सरकार भन्नुपर्छ भनेर नलेखिएको उनको जिकर छ ।‘लोकतन्त्रका अभ्यासका सन्दर्भमा कांग्रेसले आलोकाँचो पन देखाउन मिल्दैन कि ? यतापट्टी विचार गर्नु बान्चनिय हुन्छ भन्ने ठान्छु’ प्रधानमन्त्री ओलीले संसदमा भनेका छन् ।राजा महाराजाले मेरो भन्ने जनताको प्रतिनिधिले अपनत्व नलिने, मेरो सरकार नभन्ने हुन नसक्ने भन्दै उनले भने, ‘राष्ट्र प्रमुखको हैसियतले मेरो सरकार भनेर सम्बोधन गर्नुपर्छ ।’नीति तथा कार्यक्रमको आलोचना गर्नेहरु सामान्य कुरामा बढी बल लगाएको र त्यो खन्यो पहाड निक्ल्यो मुसा जस्तो हुने बताए ।
----------
२४ वैशाख, काठमाडौं । प्रधानमन्त्री केपी शर्मा ओलीले संविधान संशोधनको माग ‘जुनसुकै मौसममा गाउने गीतजस्तै भएको टिप्पणी गरेका छन् । संविधान संशोधनको माग गर्ने दलसँग बसेर कुरा गर्न सरकार तयार रहेको प्रधानमन्त्रीले स्ष्ट पारेका छन् ।‘संविधान संशोधन र सर्वस्वीकार्यताको कुरा उठेको छ’ मंगलबार प्रतिनिधिसभालाई सम्वोधन गर्दै प्रधानमन्त्री ओलीले भने, ‘ठीक छ, संविधान भनेको असंशोधनीय दस्तावेज होइन…, तर यो जुनसुकै मौसममा गाउने गीत जस्तो भयो, अहिले पनि संशोधन, भरे पनि संशोधन । बसेर कुरा गरौं न, केका लागि संशोधन ?’आवश्यकता र औचित्यका आधारमा संविधान संशोधन गर्न सकिने आफ्नो पुरानो भनाइ प्रधानमन्त्री ओलीले संसदमा पनि दोहोर्‍याए । सरकारको नीति तथा कार्यक्रममाथि सांसदहरुले उठाएको प्श्नको जावफ दिने क्रममा रोष्टममा उभिएका प्रधानमन्त्री ओलीले भने, ‘संविधान असंशोधनीय दस्तावेज होइन । यसमा संशोधन गर्नुपर्ने ठाउँहरु हुन्छन् । ०७२ साल मंसिरमा सुशील कोइरालाका पालामा पहिलो संशोधन भएको थियो । यति भएपछि पुग्ने भनेर संशोधन गरिएको हो, तर भएन ।’प्रधानमन्त्री ओलीले औचित्य र आवश्कताका आधारमा संविधान संशोधन हुन सक्ने बताए । उनले भने, ‘तर एउटा सेक्टरका लागि मात्र होइन, देशका लागि, जनताको एकतालाई सुदृढ गर्ने, साम्प्रदायिक विद्वेष खत्तम गर्ने उद्देश्यका लागि जहिले पनि संशोधन हुन सक्छ ।’तर, अहिले सार्वजनिक खपतका लागि संविधान संशोधनको कुरा उठिरहेको प्रधानमन्त्री ओलीले दाबी गरे । राजपा लगायतका नेताहरुले संसदमा उठाएको प्रश्नको जवाफ दिँदै प्रधानमन्त्री ओलीले भने, ‘ यो पब्लिक कन्जम्सनका लागि जस्तो भयो । संशोधन गर्न नसकिने होइन । तर, यो कुनै लहडको विषय होइन । अनावश्यक ढंगले उछालिरहने विषय पनि होइन ।’विभिन्न दलका भनाइहरु के हुन्, त्यसमा छलफल गर्न सकिने बताउँदै प्रधानमन्त्रीले भने, ‘तर, राम्रो उद्देश्यका लागि हुनुपर्छ ।’राष्ट्रिय जनता पार्टीले संविधान संशोधनको मुद्दा उठाउँदै आइरहेको छ । सरकारमै रहेको उपेन्द्र यादव नेतृत्वको समाजवादी पार्टीले पनि संविधान संशोधन हुनुपर्ने बताउँदै आएको छ ।सरकारले ल्याएको नीति तथा कार्यक्रममा संविधानमा सर्वस्वीकार्यता रहेको उल्लेख भएपछि त्यसमा आपत्ति जनाउँदै राजपाका नेताहरुले संविधानमा आफ्नो असहमित कायम रहेकाले संविधान संशोधन हुनैपर्ने अडान राखेपछि प्रधानमन्त्री ओलीले यस्तो जवाफ दिएका हुन् ।
----------
२४ वैशाख, काठमाडौं । प्रधानमन्त्री केपी शर्मा ओलीले प्रदेश सरकार र स्थानीय सरकार केन्द्र सरकार मातहत रहेको बताएका छन् । प्रदेश र स्थानीय सरकार स्वतन्त्र सरकार नरहेको भन्दै उनले केन्द्र सरकार मातहत नै रहेको कुरा कुनै अनौठो नभएको बताए ।नीति तथा कार्यक्रममाथिको छलफलका क्रममा सांसदले प्रदेश सरकारलाई केन्द्र सरकार मातहत जस्तो व्यवहार भएको भनी गरेको प्रश्नको जवाफ दिँदै प्रधानमन्त्रीले यो कुनै अनौठो कुरा नभएको बताए ।‘अहिले ७६१ सरकार छन्, कुन सरकारले के गर्ने, सबै स्वतन्त्र सरकार होइनन् । कसैले भन्दै हुनुहुन्थ्ग्यो प्रदेश सरकार केन्द्र सरकार मातहत नै हो भन्ने जसरी व्यवहार भएको छ’ उनले भने ‘केन्द्रको मातहत नै हो । संघीय सरकार, संघीय कानूनको मातहतमै प्रदेश सरकार र स्थानीय सरकारहरु हुन्छन् । यो पनि कुनै अनौठो कुरा हो र ?’प्रदेश सरकार स्वतन्त्र सरकार होइन भन्नेमा अलमल नराख्न पनि प्रधानमन्त्री ओलीले आग्रह गरे । ‘स्वतन्त्र सरकार त होइनन् नि, ती संघीय सरकारकै मातहत हुन् । यस्तो कुरामा अलमल राख्नुहुन्न ।’संघीय सरकार, प्रदेश सरकार र स्थानीय सरकारबीच समन्वय गर्नका लागि प्रदेश समन्वय परिषद र अरु समन्वयकारी कामहरु भइरहेको पनि उनले बताए । प्रधानमन्त्री ओलीले चालु आर्थिक वर्षमा कुन सरकारले के काम गर्ने भन्ने विषयमा पनि थिति बसाएको बताए ।
----------
२४ वैशाख, जनकपुरधाम । नेपाली कांग्रेसका उपसभापति विमलेन्द्र निधिलेसंविधान संशोधनको मुद्दालाई आफ्नो पार्टीले मात्र जिवन्त राखेको बताएका छन् । मधेसका नाममा मत लिएकाहरुले संविधान संशोधनको मुद्दा बिर्सिसकेको उनको दाबी छ ।मंगलबार जनकपुरमा सञ्चारकर्मीहरुसँग कुरा गर्दै निधिले कांग्रेसले मात्रै संविधान संशोधन गराउने दाबी गरे । ‘कांग्रेस संशोधनको मुद्दालाई छाड्दैन्,’ उनले भने ।संविधान संशोधनलाई मुद्दा बनाएर जनताको मत लिएका फोरम र राजपा संविधान संशोधनको मुद्दा बिर्सिसकेको उनले बताए । ‘राजपाले पनि यो मुद्दा छाडिसकेको छ’ निधिले भने, ‘सरकारमा रहेका उपेन्द्रको पार्टी त झन संशोधनको पक्षमा छैन ।’कांग्रेस उपसभापति निधिले सकार संघीयतालाई समाप्त पार्न लागेको आरोप पनि लगाए । ‘संघीयतालाई बर्बाद पार्दै सरकार भ्रष्टाचारमा चुर्लुम्म डुबेको छ’ उनले भने, ‘सरकारको यही रबैयालाई जनता समक्ष ल्याउनका लागि हामीले भोलिबाट देशभर जागरण अभियान सुरु गर्दैछौं ।’
----------
२४ वैशाख, पोखरा । हेलि एअर कम्पनीको अल्ट्रालाइट मंगलबार अवतरणका क्रममा दुर्घटना भएको छ । अल्ट्रालाइटमा चालक फ्रान्सका ४५ वर्षीय एरिक र यात्रु नवलपरासी गैंडाकोट नगरपालिकाका ३५ वर्षीय अनिश भट्टचन सवार थिए ।दुर्घटनाबाट यात्रुको हातमा सामान्य चोट लागेको पोखरा विमानस्थलका सूचना अधिकारी काशीनाथ पौडेलले जानकारी दिए । दिउँसो करिब २ बजेर १५ मिनेटमा अल्ट्रालाइट विमानस्थलको दक्षिण धावनमार्गमा अवतरण गर्ने क्रममा दुर्घटनामा परेको थियो । उक्त अल्ट्रालाइट १ बजेर ४५ मिनेटमा उडान भरेको सूचना अधिकारी पौडेलले जानकारी दिए ।अल्ट्रालाइटको पंखामा खराबी भएका कारण दुर्घटना भएको हुन सक्ने जिल्ला प्रहरी कास्कीका डिएसपी रवीन्द्रमान गुरुङले जानकारी दिए । ‘अल्ट्रालाइटको २ वटा पंखामा खराबी रहेछ । त्यसैका कारण दुर्घटना भएको हुन सक्छ,’ उनले भने ।यसअघि पोखरा विमानस्थलबाट ३ ठूला अल्ट्रालाइट भएका थिए । उक्त दुर्घटनाबाट ३ विदेशी र २ नेपालीको ज्यान गइसकेको छ । ती सबै दुर्घटना एभिया क्लबले उडाउँदै आएको अल्ट्रालाइट थियो ।
----------
२४ वैशाख, काठमाडौं । प्रधानमन्त्री केपी शर्मा ओलीले आक्रोश, कुन्ठा र निम्छरो अभिव्यक्तिहरुलाई वास्ता नगरेर प्रश्नहरुको जवाफ दिन्छु भनेपछि संसदमा हंगामा भएको छ । प्रमुख विपक्षी दल कांग्रेसका सांसदहरुले संसद अवरोध गरेका छन् ।सरकारको नीति तथा कार्यक्रममाथि सांसदहरुले उठाएको प्रश्नको प्रधानमन्त्री केपी शर्मा ओलीले जवाफ दिए । लगत्तै का्रग्रेसका सांसदहरुले प्रश्न गरे ।जवाफ दिन रोष्टममा पुगेका प्रधानमन्त्री ओलीले ‘आक्रोश, कुन्ठा र निम्छरा अभिव्यक्तिहरुको वास्ता नगरेर प्रश्नहरुको जवाफ प्रस्तुत गर्छु’ भन्दै सम्बोधन सुरु गरे । लगत्तै कांग्रेस सांसद मीन विश्वकर्माले नियमापत्ति जनाए ।सभामुखले ध्यानाकर्षण भएको बताए तर, रोष्टममा उभिएका प्रधानमन्त्री ओलीले ‘प्रश्नको सीमा र मर्यादा हुन्छ’ भन्ने जवाफ दिए ।त्यसपछि कांग्रेस सांसद र प्रधानमन्त्री ओलीबीच जुहारी चल्यो ।रोष्ट्रमबाट प्रधानमन्त्रीले भने, रेकर्ड खोलेर सुनियोस् ।’जवाफमा कांग्रेस सांसदहरुले चुनौती दिए । प्रधानमन्त्रीले प्रश्नको जवाफ चाहिएको छ कि छैन भन्ने प्रश्न गरे ।प्रधानमन्त्री र विपक्षी सांसदहरुबचि जुहारी चलिरहँदा सभामुख भने निरिह देखिए । उनले न त विपक्षी सांसदहरुलाई चित्त बुझाउन सके न प्रधानमन्त्रीलाई रोक्न सके । कांग्रेस सांसदहरुको नाराबाजीकै बीच प्रधानमन्त्री ओलीले जवाफ दिए ।
----------
२४ वैशाख, काठमाडौं । चालु आर्थिक वर्षका लागि सरकारले ल्याएको नीति तथा कार्यक्रममाथि संसदमा छलफल सकिएको छ । लगातार तेस्रो दिनसम्म सांसदहरुले नीति तथा कार्यक्रममाथि धारणा राखेपछि छलफल सकिएको हो ।छलफलका क्रममा सत्तारुढ दलका सांसदहरुले नीति तथा कार्यक्रम राम्रो आएको र यसले समृद्ध नेपाल सुखी नेपाली भन्ने सरकारको नारालाई सार्थक बनाउने बताए । उनीहरुले यो नीति तथा कार्यक्रमले मुलुकको तीब्र आर्थिक विकासको बाटो देखाउने पनि धारणा राखे ।प्रमुख प्रतिपक्षी नेपाली कांग्रेसलगायत विपक्षी दलले भने नीति तथा कार्यक्रम कर्मकाण्डी, नयाँ कार्यक्रम नभएको, समृद्धिको दिशा निर्देश गर्ने खालको नभएको आरोप लगाएका थिए ।नीति तथा कार्यक्रम प्रस्तुत गर्ने क्रममा राष्ट्रपति विद्यादेवी भण्डारीले उच्चारण गरेको मेरो सरकार भन्ने शब्दको विषयलाई लिएर पनि विपक्षी दलहरुले आलोचना गरेका थिए ।उनीहरुले राष्ट्रपतिबाट विगतको राजतन्त्रको जस्तो व्यवहार भएको आरोप लगाए । तर सत्तारुढ दलका सांसदहरुले भने राष्ट्रपतिले मेरो सरकार भन्नु उचित भएको भन्द बचाउ गरे ।नीति तथा कार्यक्रममाथि सांसदहरुले धारणा राख्ने क्रम सकिएपछि मंगलबार दिउँसो प्रतिनिधिसभाको बैठक आधा घण्टाका लागि स्थगित गरिएको छ । मंगलबार नै बस्ने अर्को बैठकमा नीति तथा कार्यक्रममाथि सांसदहरुले उठाएका प्रश्नको जवाफ प्रधानमन्त्री केपी शर्मा ओलीले जवाफ दिने कार्यक्रम छ ।
----------
२४ वैशाख, काठमाडौं । सरकारले आर्थिक वर्ष २०७६/७७ का लागि ल्याएको नीति तथा कार्यक्रम बहुमतले पारित भएको छ । मंगलबार प्रतिनिधिसभाको बैठकमा प्रमुख प्रतिपक्ष नेपाली कांग्रेस, राष्ट्रिय जनता पार्टी नेपाल र स्वतन्त्र सांसदहरुले नीति तथा कार्यक्रमको विपक्षमा मत दिए ।नीति तथा कार्यक्रममाथि नेपाली कांग्रेस, राजपालगायतका दलका सांसदले राखेको संशोधन प्रस्ताव बहुमतले अस्वीकृत भएको थियो । वैशाख २० गते राष्ट्रपति विद्यादेवी भण्डारीले प्रस्तुत गरेको नीति तथा कार्यक्रममाथि संसदमा आइतबार, सोमबार र मंंगलबार गरी तीन दिन छलफल भएको थियो ।आइतबार ५४, सोमबार ६३ र मंगलबार ६ जना सांसदहरुले नीति तथा कार्यक्रममाथि धारणा राखेका थिए । नीति तथा कार्यक्रम पारित भएपछि संसद बैठक ३ दिनका लागि स्थगित गरिएको छ । अब संसद बैठक वैशाख २७ गते ११ बजे बस्नेछ ।
----------
२४ वैशाख, काठमाडौं । नेपाली कांग्रेसले सभामुख कृष्णबहादुर महरा संसदको प्रमुख नभई प्रधानमन्त्रीको आदेशपालकको रुपमा प्रस्तुत भएको आरोप लगाएको छ ।मंगलबार प्रधानमन्त्री केपी शर्मा ओलीले आक्रोश, कुन्ठा र निम्छरो अभिव्यक्तिलाई वास्ता नगरेर प्रश्नहरुको जवाफ दिन्छु भनेपछि कांग्रेसले त्यसलाई असंसदीय भाषा भन्दै विरोध जनाएको थियो । तर कांग्रेसको विरोधलाई बेवास्ता गर्दै सभामुखले प्रधानमन्त्रीलाई जवाफलाई निरन्तरता दिन आग्रह गरेपछि संसदमा  नै भएको थियो ।यस घटनामा सभामुख निरिह भएको कांग्रेस सांसद गगन थापाले बताए । ‘फेरि एक पटक संसदको सभामुख सभामुखको जिम्मेवारी निर्वाह गर्न सक्नुभएको छैन । व्यवस्थापिकाको प्रमुख भएर होइन कार्यपालिकाको छाँया, प्रधानमन्त्रीको आदेशपालकको रुपमा उहाँको भूमिकामा रहनुभएको छ भन्ने पुनर्पुष्टि गर्नुभएको छ’ उनले भने ।सभामुख प्रधानमन्त्रीसँग डराएको जस्तो र आफ्नो अधिकार प्रयोग गर्न नसकेको जस्तो देखिएको थापाले बताए । यो घटनाले पार्टीको संसदीय दलमा सभामुखलाई हेर्ने दृष्टिकोणकै विषयमा छलफल गर्नुपर्ने देखिएको उनको भनाइ छ ।थापाले सरकार थप अनुदार हुँदै गएको पनि टिप्पणी गरे । ‘सरकार थप अनुदार हुँदै गएको छ, कुनै पनि निकायको मान राख्दैन भन्ने पुष्टि पनि भयो’ उनले भने ।थापाले आफूहरु अवरोधकै बीच नीति तथा कार्यक्रम पारित गर्ने प्रक्रियामा सहभागी भएको बताए । मौन बस्दा सभामुख महराले नीति तथा कार्यक्रम सर्वसम्मत रुपमा पारित भएको घोषणा गर्न सक्ने देखिएकाले विरोधकै बीच प्रक्रियामा सहभागी भएको उनको भनाइ थियो ।
----------
२४ वैशाख, पोखरा । गण्डकी प्रदेशका उद्योग, पर्यटन, वन तथा वातावरणमन्त्री विकास लम्सालले फेवातालबीचमा प्रदेश सरकारले कफी सप खोल्ने योजना बनाएको बताएका छन् ।उनले गण्डकी प्रदेशले पर्यटनलाई मुख्य प्राथमिकतामा राखेको र त्यसैका लागि फेवातालमा फेवातालमा कफी सप खोलेर पर्यटकको संख्या बढाउने बताएका हुन् ।उद्योग, पर्यटन, वन तथा वातावरण मन्त्रालय प्रदेश नम्बर ५ ले पोखरामा गरेको लुम्बिनी भ्रमण वर्षबारे जानकारी दिन पोखरामा गरेको पत्रकार सम्मेलन तथा अन्तक्रिर्या कार्यक्रममा मन्त्री लम्सालले फेवातालमा कफी पसल खोल्ने योजना सुनाएका हुन् । उनले उक्त कफी सपमा ‘पूरै अर्गानिक’ कफी मात्रै पाइने दाबी गरे ।‘फेवातालको बीचमा रहेको तालबाराही मन्दिरमा हजारौं पर्यटकले दर्शन गर्छन् । त्यस्तै पर्यटक तान्ने अर्को फेवाताल शिरान माटो थुप्रेको ठाउँ (खपौंदी)मा एउटा कफी सप बनाउने प्रदेश सरकारको योजना छ,’ मन्त्री लम्सालले भने, ‘त्यो कफी सस्तो मूल्यमा पाइने छैन । १ कपको १ सय डलर पर्नेछ । त्यो हाम्रै गण्डकी प्रदेशमा उब्जिएको अर्गानिक कफी हुनेछ ।’मन्त्री लम्सालले फेवाताल बीचमा कफी सप खोल्न अध्ययनसमेत भइरहेको प्रष्टयाए । ‘त्यहाँ जान तालबाराही मन्दिरमा जस्तै डुंगा चढेर जाने व्यवस्था हुन्छ,’ उनले भने, ‘पर्यटकहरु डुंगा चढेर गण्डकी प्रदेशको कफी खान जान पाउनेछन् ।’उनले फेवाताललाई ६५ मिटर मापदण्डमा चाँडै नयाँ टट्बन्ध बनाउने र फेवातालको आकार पनि बढाइने बताए ।
----------
२४ वैशाख, विराटनगर । गृह मन्त्रालयको परिपत्रपछि जन्मका आधारमा नागरिकता बनाएका आमाबुबाका सन्तानलाई नागरिकता वितरण खुला भएपछि मोरङबाट ३ हजार ३ सय भन्दा धेरैले वंशजको आधारमा नागरिकता पाएका छन् ।गत चैत २० गतेदेखि वैशाख २० गते सम्मको अवधीमा ३ हजार ३ सय ४७ ले वंशजको नागरिकता पाएका हुन् । जसमा १ हजार ३९५ महिला र १ हजार ९ ४९ पूरुष छन् ।जिल्ला प्रशासन कार्यालय मोरङसहित इलाका प्रशासन कार्यालय रंगेली र उर्लाबारीबाट नागरिकता वितरण भइरहेको छ । एक महिनाको अवधीमा उर्लाबारीबाट भने २७० जनाले वंशज नागरिकता लिएका छन् ।गत चैत १९ गते गृहमन्त्रालयले जन्मसिद्ध नागरिकता पाएका बुबा आमाका सन्तानलाई नागरिकता वितरण गर्न परिपत्र गरेपछि चैत २० गतेबाट सुरु भएको थियो । तर सर्वोच्च अदालतको आदेश पछि ८ दिन (चैत २६ गतेदेखि वैशाख ३ गते सम्म) नागरिकता वितरण रोकिएको थियो ।वैशाख ३ गते सर्वोच्चकै आदेशबाट नागरिकता वितरण खुला भएपछि वैशाख ४ गतेदेखि नागरिकता वितरण सुरु भयो ।चैत २० गतेदेखि वैशाख २० गते सम्म ६ दिन सार्वजनिक विदा र सर्वाेच्चको आदेशले रोकिएको ८ दिन कटौती गर्दा १६ दिन मात्र नागरिकता वितरण भएको थियो । जिल्ला प्रशासन कार्यालयबाट १६ दिनको अवधीमा ३ हजार ३ सय ४७ ले नागरिकता लिएका हुन् ।२०६३/६४ सालमा मोरङबाट २० हजार ५ सय हाराहारीले जन्मसिद्धका आधारमा नागरिकता लिएका थिए । लामो समय रोकिएको नागरिकता वितरण खुलेपछि २०६३-६४ मा नागरिकता बनाएका आमाबुबाका सन्तानको भिड लागेको मोरङका सहायक प्रमुख जिल्ला अधिकारी उमेश पाण्डेले बताए ।उनका अनुसार जेठ १७ गतेसम्मका लागि नागरिकताका लागि टोकन वितरण भइसकेको छ । नागरिकता बनाउन आउनेको भीडलाई व्यवस्थापन गर्न प्रशासनले टोकन सिस्टम लागु गरेको हो । सुरुमा दैनिक १५० लाई नागरिकता टोकन वितरण गरेको प्रशासन कार्यालयले पछिल्लो समय दैनिक १०० जनालाई टोकन वितरण गरिरहेको पाण्डेले बताए ।विस २०६३-६४ मा जन्मसिद्धका आधारमा जन्मसिद्ध नागरिकता लिएकाहरुको सन्तानलाई बंशज नागरिकता वितरण सुरु भएपछि जिल्ला प्रशासन कार्यालय विराटनगर र इलाका प्रशासन कार्यालय रंगेलीमा नागरिकता बनाउनको भीड लाग्ने गरेको छ ।केही दिनअघि इलाका प्रशासन कार्यालय भारतीय नम्बर प्लेटका मोटरसाइकल भेटिएको थियो । नागरिकता बनाउन आएका व्यक्तिहरुले भारतीय मोटरसाइकल प्रयोग गरेको भेटिएपछि भारतीयलाई नागरिकता वितरण भयो भन्दै सञ्जालमा आलोचना भएको थियो ।तर मोरङका प्रमुख जिल्ला अधिकारी रमेशकुमार केसी खुला सीमा भएका कारण भारतीय मोटरसाइकल प्रयोग हुनु सामान्य भएको बताउँछन् ।नागरिकता बनाउन आएका व्यक्तिको प्रमाण र वडा कार्यालयको सिफारिसका आधारमा नागरिकता वितरण हुने बताउँदै उनले सीमा क्षेत्रमा बस्ने नेपालीले भारतीय मोटरसाइकल प्रयोग गर्ने गरेको बताउँछन् । जन्मसिद्धका सन्तानलाई नागरिकता वितरण गर्दा सतर्कता अपनाइएको उनको भनाइ छ  ।
----------
२४ वैशाख, काठमाडौं । नेपालले एकदिवसीय मान्यता पाएको झण्डै दुई वर्षपघि घरेलु मैदानमा त्रिकोणात्मक खेल्न पाउने भएको छ ।अन्तराष्ट्रिय क्रिकेट काउन्सिल (आईसीसी)ले मंगलबार क्रिकेट वल्र्डकप लिग-२ को खेल तालिका सार्वजनिक गरेको छ, जसअनुसार नेपालले माघ २२ देखि २९ सम्म घरेलु मैदानमा ओमान र अमेरिकासँग त्रिकोणात्मक सिरिज खेल्नेछ ।यो खेल त्रिवि क्रिकेट मैदान कीर्तिपुरमा हुनेछ ।आईसीसीले एकदिवसीय मान्यता पाएको ७ एशोसिएट टिमका लागि वल्र्डकप लिग २ को अवधारणा ल्याएको हो ।अगष्ट २०१९ बाट जनवरी २०२२ सम्म हुने लिग २०२३ मा भारतमा हुने विश्वकपको छनोट प्रतियोगिता समेत हो । लिगमा रहेका हरेक टिमले कुल ३६ एकदिवसीय म्याच खेल्नेछ र आईसीसी वरियताको १४ देखि २० नम्बरमा पर्नेछन् । माथिल्लो दुई टिमले विश्वकप छनोट खेल्नेछ ।नेपालसँगै स्कटल्याण्ड, यूएई, ओमान, पपुवा न्यूगिनी, नामिबिया र अमेरिकाले लिग २ खेल्नेछन् ।आईसीसीले मंगलबार लिग टुको कुल २१ त्रिकोणात्मक सिरिजको खेल तालिका सार्वजनिक गरेको छ ।नेपालले आफ्नो पहिलो त्रिकोणात्मक सिरिज घरेलु मैदानमा खेल्नेछ । तर, यो खेल नौ महिनापछि अर्थात आगामी माघ २२ देखि २९ सम्म (५-१२ फेब्रअरी)मा हुनेछ ।नेपालको क्रिकेट संघ निलम्बनमा छ भने कीर्तिपुर मैदानले पनि एकदिवसीय म्याच खेलाउन अनुमति पाएको छैन । आईसीसीले बनाएको स्वतन्त्र समितिले हालै मात्र २० जिल्लामा पुनः चुनाव गर्नु नपर्ने र अरुमा गर्नुपर्ने परिपत्र गरेको छ । यो सबै प्रक्रिया पुरा भए नेपालले घरेलु मैदानमा एकदिवसीय सिरिज खेल्नुअघि प्रतिबन्ध हट्न सक्छ ।नेपालको दोस्रो त्रिकोणात्मक सिरिज नामिविया, र स्कटल्यान्डसँग हुनेछ । यो सिरिज २०२० को अपि्रल २० देखि २७ तारिसम्म हुनेछ । तेस्रो त्रिकोणात्मक सिरिजमा पपुवा न्युगिनीमा गएर खेल्नेछ ।नेपालले १ चैत २०७४ मा एकदिवसीय मान्यता पाएको थियो । त्यसपछि नेदरल्याण्डसँग दुई र युएईसँग तीन एकदिवसीय सिरिज खेलेको छ । तर दुवै खेल अवे थियो ।
----------
वैशाख २३,काठमाडौं । साताको तेस्रो दिन सेयर बजार सामान्य अंकले बढेको छ । सोमबारदेखि सुधार देखिएको बजारमा मंगलबार नेप्से परिसूचक १.८७ अंकले बढेर १३०१.२८ बिन्दुमा पुग्यो । मंगलबार १७६ कम्पनीका २५ लाख २० हजार ७९० कित्ता शेयर ७२ करोड ८८ लाख रुपैयाँमा खरिद बिक्री भयो ।मंगलबारको कारोबार रकम अघिल्लो कारोबार दिनको भन्दा ९ करोड ५२ लाख रुपैयाँले बढी हो । मंगलबार एनसीसी बैंकको सेयर सबै भन्दा धेरै २ लाख ४४ हजार ७९३ कित्ता ५ करोड ९४ लाख रुपैयाँमा किनबेच भयो । हिमालयन डिस्टिलरीको सेयर मूल्य बढ्ने क्रममा सर्किट लागेको छ । कम्पनीको शेयर मूल्य सबै भन्दा धेरै बढेर बढेर १६५० रुपैयाँ पुग्यो भने पाचँथर पावर कम्पनीको सबै भन्दा धेरै ९.६२ प्रतिशतले घट्यो ।मंगलबार कारोबार भएकार १० उपसूचक मध्ये ८ उपसूचक सकारात्मक रह्यो भने वाणिज्य बैंक र वीत्तीय संस्थाको उपसूचक घट्यो । एक साताअघि देखि निरन्तर घटेको बजारमा सोमबारबाट देखिएको सुधारसंगै मंगलबार नेप्से परिसूचक तेह्र सयको बिन्दुमा पुगेको छ ।
----------
२३ वैशाख, काठमाडौं । बाँसबारीस्थित शहिद गंगालाल हृदयरोग केन्द्रमा डाक्टरको लापवाहीले ५ वर्षीया बालिकाको मृत्यु भएको आफन्तले आरोप लगाएका छन् । मुटुको शल्यक्रिया गर्दा डाक्टरले गलत समूहको रगत चढाएपछि मृत्यू भएको उनीहरुको दाबी छ ।सर्लाही सिसौरिया घर भएकी आकृतिकुमारी शाहलाई २ महिनादेखि मुटुको समस्या उत्पन्न भएको थियो । डाक्टरले मुटुको भल्वमा प्वाल परेको बताएर शल्यक्रिया गर्नुपर्ने सुझाव दिएका थिए । बालिकाका काका सुरेन्द्र शाहका अनुसार गत १७ गते शल्यक्रिया गरिएको थियो ।उनले अनलाइनखबरसँग भने, ‘सबै मेडिकल रिपोर्टहरुमा उनको ब्लड ग्रुप ओ पोजिटिभ लेखिएको थियो । तर, अपरेसनका क्रममा बाहिर आएर डाक्टरले ए पोजिटिभ रगत चाहियो भन्नुभयो । त्यहीअनुसार हामीले ए पोजिटिभ रगत व्यवस्था गर्‍यौं । तर, अपरेसनपछि हामीलाई बिरामी भेट्न दिइएन ।’उनले गलत रगत चढाउनासाथ आकृतिको मृत्यू भएको हुन सक्ने आशंका व्यक्त गरे ।‘मैले १९ गते उनलाई हेर्दा भेन्टिलेटरमा चढाइएको थियो । हामीलाई जिवित छिन् भनेर देखाउन मात्रै भेन्टिलेटरमा राखिएको रहेछ । हामीले सोध्दा होस खुल्न आँटेको छ भन्थे । तर उनीहरुले झूट बोलिरहेका थिए,’ साहले भने । यो बीचमा अस्पतालले किर्ते मेडिकल रिपोर्टहरु बनाएको उनको आरोप छ ।‘अपरेसन अगाडि मैले सबै मेडिकल रिपोर्ट फोटोकपि गरेर राखेको थिएँ । तर, अहिले उनीहरुले देखाएको रिपोर्टसित त्यो मिल्दैन । सक्कली लुकाएर सबै किर्ते रिपोर्ट बनाएछन्,’ उनले भने ।अपरेसन अगाडि मञ्जुरीनामामा सही गर्न लगाइएको थियो । उक्त मञ्जुरीनामामा अपरेसन असफल हुने सम्भावना १ देखि अढाई प्रतिशत रहेको उल्लेख भएको साह बताउँछन् ।‘तर अहिले त्यसलाई हातले सच्याएर २० देखि ३५ प्रतिशत बनाएका छन्,’ उनले भने ।डाक्टरहरुले आज साढे चार बजे परिवारलाई बालिकाको मृत्यू भएको जानकारी दिएका थिए । सो खबर सुन्नासाथ बालिकाका बाबु र आमा मुर्छित बनेको सुरेन्द्रले बताए ।‘बच्चाको मृत्यू भएको भनेर हामीलाई कागजमा सही गर्न भन्नुभयो । तर, हामीले मानेनौं । अस्पतालमा दाजु भाउजु र ममात्र छौं । हाम्रो पक्षमा बोलिदिने कोही छैन,’ उनले भने ।आफूहरुले कागजमा सही नगरेपछि मृतकलाई एम्बुलेन्समा राखेर बाहिर निकालिएको देखेको उनले बताए ।‘सायद उनीहरुले आफ्नो अनुकुलमा पोष्ट मार्टम रिपोर्ट बनाउने छन्,’ उनले आशंका गरे ।साहका अनुसार अस्पतालका निर्देशक ज्योतिन्द्र शर्मा नेतृत्वको टोलीले शल्यक्रिया गरेको थियो । अनलाइएनखबरले यस विषयमा बुझ्न शर्मासँग सम्पर्क गर्न खोज्दा उनको फोन उठेन । शर्माले आफूहरुलाई घटनाको छानविन गरेर तीन दिनभित्रमा निसाफ दिने बताएको साहले जानकारी दिए ।‘उहाँ आफैंले गल्ति गर्ने अनि आफैंले छानविन गर्ने कस्तो कुरा हो यो ?’ साह भन्छन् । आफूहरुले निसाफ नपाएसम्म शव नबुझ्नले उनले बताए ।‘जबसम्म गल्ती गर्ने डाक्टरलाई कारवाही हुँदैन, तबसम्म हामी शव बुझ्दैनौं,’ उनले भने । आफूहरु प्रहरीमा उजुरी गर्ने तयारीमा रहेको उनले बताए ।बालिकाको परिवारको आर्थिक स्थिति कमजोर छ । साहका अनुसार बालिकाका बाबु तीन महिना अगाडि वैदेशिक रोजगारीमा गएका थिए । तर, छोरी बिरामी भएपछि फर्केका थिए ।
----------
२३ वैशाख, काठमाडौं । सोमबार साँझ बजेतिर प्रहरीलाई खबर आयो, कोटेश्वर चोकबाट अगाडि सडक छेउमा शंकास्पद बस्तु भेटियो ।मिनी ट्रकहरु पार्किङ गरेको ठाउँमा शंकास्पद झोला देखेपछि प्रहरीले बम डिस्फोजल टोलीलाई खबर गर्‍यो । ट्राफिक प्रहरीले सवारी आवागमन रोक्यो ।सवारी चाप बढी हुने समयमा नै तीनकुने र कोटेश्वर चोकबाट सवारी साधन डाइभर्ट गर्दा उपत्यकाको सवारी आवागमन नराम्ररी प्रभावित भयो, यात्रुहरुले सास्ती पाए ।सेनाले टोलीले डिस्पोज गर्दा शंकास्पद बस्तु बम नभएको पुष्टि भएको महानगरीय प्रहरी वृत्त नयाँ बानेश्वरका डीएसपी गोविन्द काफ्लेले जानकारी दिए । ‘झोलामा विस्फोटक पदार्थ नभएको पुष्टि भएको छ’ उनले भने ।
----------
२३ वैशाख, काठमाडौं । नेपाली कांग्रेसका सांसद गगन थापाले सरकारको नीति तथा कार्यक्रम अलमल्एिको निबन्धजस्तो भएको बताएका छन् । सरकारको नीति तथा कार्यक्रमबारे आफ्नो थप टिप्पणी नभएको भन्दै केही प्रश्न उठाए ।तर, राष्ट्रपतिले संसदमा नीति तथा कार्यक्रम पेश गर्दा मेरो सरकार भनेकोमा उनले राष्ट्रपतिलाई तपाईंको सरकार भन्दै ६ प्रश्न गरेका हुन् ।प्रश्न १ः यो वर्ष तपाईंको सरकारले संसदलाई आदेश दियो, अदालतलाई तर्सायो, संवैधानिक आयोगलाई गिजोल्यो । के यो वर्ष पनि यही नीतिलाई निरन्तरता दिनेछ ?प्रश्न २ः चालु वर्षमा तपाईको सरकारले नागरिकको आधारभूत स्वतन्त्रता खोस्न कानुन बनाउने प्रयास ग¥यो । भएको कानुनको पनि दुरुपयोग ग¥यो । के यो वर्ष पनि तपाईंको सरकारले यही नीतिलाई निरन्तरता दिनेछ ?प्रश्न ३ः राष्ट्रपतिलाई राजाको भद्दा नक्कल गर्न उक्सायो । राष्ट्रपतिको संस्थालाई बदनाम गराउने काम ग¥यो । के यो वर्ष पनि तपाईंको सरकारले यही नीतिलाई निरन्तरता दिनेछ ?प्रश्न ४ः संघीयता कार्यान्वयनका निम्ति बनाउने पर्ने कार्यक्रम बनाए । आवश्यक कानून बनाएन, नियम बनाएन, कर्मचारी पठाएन । स्रोत र साधान मुठ्ठी कसेर राख्यो तर आदेश भनेर दियो । मुख्यमन्त्रीलाई अञ्चलाधीश जस्तो, स्थानीय तहलाई विभाग जस्तो व्यवहार ग¥यो । के यो वर्ष पनि तपाईंको सरकारले यही नीतिलाई निरन्तरता दिनेछ ?प्रश्न ५ः भ्रष्टाचार गर्दै गर्दिनँ । हुन पनि दिन्न । भयो भने विद्या नस्ट भनेर कसम खायो । तर, एकसे एक काण्डहरुमा प्रधानमन्त्रीले अनुसन्धानलाई प्रभावित गर्ने गरी पहिल्यै फैसला सुनाउनुभयो, यो दोषी यो निर्दोषी भनेर । के यो वर्ष पनि तपाईंको सरकारले यही नीतिलाई निरन्तरता दिनेछ ?प्रश्न ६ः शासकीय क्षमता बढाउन गर्नुपर्ने संरचनागत प्रक्रियागत सुधारहरु केही पनि नगर्ने तर, चटकहरुबाट चमत्कार हुन्छ भन्ने ठानिरहने तपाईंको सरकारले गरेको यो वर्षको नीतिलाई आउँदो वर्ष पनि निरन्तरता दिनेछ ?कांग्रेस सांसद थापाले भने, ‘म महामहिम राष्ट्रपतिज्यूको सरकारले सोध्न चाहन्छु ।’यो प्रश्नको उत्तर नआउने बरु गाली आउँछ भन्नेमा आफू जानकार रहेको उनले बताए । प्रधानमन्त्रीले आफ्ना सांसदलाई दिएको निर्देशन तथा विभिन्न मञ्चमा प्रयोग गरेको भाषा सुन्दा नीति तथा कार्यक्रममाथि उठेका प्रश्नशहरुमा बौद्धिक छलफल हुन्छ भन्ने आश नरहेको उनले बताए ।बरु प्रधानमन्त्री कार्यालयको लेटर प्याड प्रयोग गरेर आफ्नो चुनाव क्षेत्रमा योजनाहरु पार्न योजना आयोगलाई पठाएको पत्रको फेहरिस्त र नीति तथा कार्यक्रम हेरेपछि एउटै सुझाव दिन मन लागेको भन्दै उनले भने, ‘अब ‘समृद्ध नेपाल सुखी नेपाली’ होइन ‘समृद्ध दमक सुखी केपी ओली’ भन्ने नारा लगाओस् । सुखी हुन नपाउने हामीहरुको भने श्री पशुपतिनाथले कल्यण गरुन् ।’
----------
२३ वैशाख, काठमाडौं । उपेन्द्र यादव नेतृत्वको संघीय समाजवादी फोरम र डा. बाबुराम भट्टराई नेतृत्वको नयाँ शक्ति पार्टी एकीकरण भई समाजवादी पार्टी नेपालको जन्म भएको छ । पार्टीको शीर्षतहमा पूर्वप्रधानमन्त्रीदेखि बहालवाला मन्त्री र मुख्यमन्त्रीसम्म छन् । नेताहरुको उल्लेख्य टीम रहेको समाजवादी पार्टीमा पूर्वएमाले नेताहरुको बाक्लो उपस्थिति छ ।फोरमबाट १६ जना र नयाँ शक्तिबाट ९ जना गरी २५ पदाधिकारी रहने यो पार्टीमा दुई पदाधिकारी भने चयन हुन बाँकी छ ।समाजवादी पार्टीका घोषित २३ पदाधिकारीमा पूर्वएमाले पृष्ठभूमिका नेताहरूको वर्चस्व छ । पार्टीमा मधेसवादीदेखि चित्रबहादुर केसीका कार्यकर्ताको समेत सहभागिता छ । समाजवादी पार्टीमा उर्वर नेतृत्व रहेको सो पार्टीका नेताहरुले दाबी गरेका छन् । जनताले ठूलो अपेक्षा गरेका चिरपरिचित एवं उदीयमान नेता/कार्यकर्ता आफ्नो पार्टीमा रहेको उल्लेख गर्दै प्रदेश नम्बर दुईका मुख्यमन्त्री लालबाबु राउतले घोषणा सभामा समाजवादी पार्टीले आउँदो चुनावपछि देशकै नेतृत्व गर्ने दाबी गरे ।नयाँ पार्टीमा पूर्वएमालेका अनुभवी नेताहरुको टीम समाहित भएको छ । तत्कालीन एमालेको पदाधिकारी एवं केन्द्रीय कमिटीमा रहेका, पूर्वसांसद र मन्त्री समेत भइसकेको नेताहरु समाजवादी पार्टीमा देखिएका छन् ।समाजवादी पार्टीका वरिष्ठ नेता अशोककुमार राई पूर्वएमालेका उपाध्यक्ष रहिसकेका पुराना अनुभवी नेता हुन् । उनले एमालेमा हुँदा पार्टी नेताका रुपमा मात्रै नभएर सांसद र मन्त्रीका रुपमा समेत भूमिका निर्वाह गरेका थिए । उनी एमाले छाडिसकेपछि पनि पूर्वसभासद थिए ।पहिलो संविधानसभाका बेला राज्य पुनर्संरचना आयोगले दिएको सुझाव अनुसार पहिचान र सार्मथ्यका आधारमा ११ प्रदेश बनाउनुपर्ने मागबाट एमाले हटेपछि राईले एमाले छाडेर नयाँ पार्टी गठन गरेका थिए । पछि उनी फोरमसँग एकतामा सामेल भए ।हाल समाजवादी पार्टीका सह-अध्यक्ष बनेका राजेन्द्र श्रेष्ठ पनि एमालेकै पूर्वनेता हुन् । उनी विगतमा काठमाडौंमा एमालेका चर्चित नेताका रुपमा चिनिन्थे । अहिले उनी प्रतिनिधिसभा सदस्यका रुपमा कार्यरत छन् ।त्यसैगरी उपाध्यक्षहरू मध्ये हेमराज राई र रकम चेम्जोङ पनि पूर्वएमाले नेता हुन् । रकम चेम्जोङ विगतमा धनकुटाबाट एमालेका सांसद निर्वाचित भएका थिए । उनी पूर्वमन्त्रीसमेत हुन् । त्यस्तै महासचिव रणध्वज कन्दङवा र उपमहासचिव डम्बर खतिवडा पनि पूर्वएमाले नेता हुन् । नयाँ पार्टीका सचिव बनेका पर्शुराम बस्नेत पनि पूर्वएमालेबाटै राजनीतिमा आएका नेता हुन् ।त्यसो त समाजवादी पार्टीका केन्द्रीय अध्यक्ष उपेन्द्र यादव पनि एक जमानामा एमालेमा थिए । उनी एमालेबाट सुनसरीमा चुनावसमेत लडेका थिए । पछि उनी माओवादीमा प्रवेश गरे । वीचैमा माओवादी छाडेर मधेसी जनअधिकार फोरम गठन गरी मधेस आन्दोलनमा लागे ।नयाँ समाजवादी पार्टीमा पूर्वएमालेको मात्रै अनुहार देखिएको छैन, पूर्वमाओवादीको पनि अनुहार देखिएको छ । घोषित २३ पदाधिकारीहरुमा पूर्वमाओवादीबाट ४ जना रहेका छन् ।पार्टीका संघीय परिषद अध्यक्ष डा. भट्टराई पूर्वपधानमन्त्री हुन् । तत्कालीन माओवादीले सञ्चालन गरेको १० वर्षे सशस्त्र युद्धमा नेतृत्वदायी भूमिका खेलेका भट्टराई शान्ति प्रक्रियापछि माओवादीबाटै प्रधानमन्त्री भएका थिए । प्रधानमन्त्री हुनुअघि ०६५ सालमा पनि भट्टराई पुष्पकमल दाहाल नेतृत्वको सरकारमा सफल अर्थमन्त्रीको परिचय बनाउन सफल भएका थिए ।त्यस्तै, समाजवादी पार्टीकी उपाध्यक्ष हिसिला यमी पनि पूर्वमाओवादी नेतृ हुन् । महासचिव गंगानारायण श्रेष्ठ पनि पूर्वमाओवादीका चर्चित युवा नेता हुन् ।पार्टीका केन्द्रीय अध्यक्ष उपेन्द्र यादव मधेस अन्दोलनपछि उदाएका नेता हुन् । समाजवादी पार्टी घोषणा सभामा केही नेताहरुले अध्यक्ष यादवलाई ‘संघीयताको पिता’ भनेर पनि सम्बोधन गरेका थिए । क्षेत्रीय राजनीतिबाट उदाएको भए पनि राष्ट्रिय राजनीतिमा आफ्नो स्थान खोजीरहेका नेताहरुमध्ये एक हुन् यादव । हाल उनी संघीय सरकारको उपप्रधान एवं स्वास्थ्यमन्त्री छन् ।नवघोषित समाजवादी पार्टीका उपाध्यक्ष एवं प्रदेश २ का मुख्यमन्त्री मोहम्मद लालबाबु राउत ०५७ सालमा फोरम स्थापना भएदेखि नै उपेन्द्र यादवलाई सक्रियरुपमा सघाउँदै आएका युवा नेता हुन् । उनी पूर्वसभासदसमेत हुन् ।
समाजवादी पाटीृका सचिव मोहम्मद इस्तियाक राई मुस्लिम आन्दोलनमा लागेर फोरमबाटै राजनीतिमा आएका युवा नेता हुन् । उनी हाल संघीय सरकारको शहरी विकास मन्त्री छन् ।त्यसैगरी महासचिव रामसहायप्रसाद यादव मधेस आन्दोलन सुरु भएपछि शिक्षण पेशा छाडेर फोरमबाटै राजनीतिमा सक्रिय नेता हुन् । प्रदेश २ का अर्थमन्त्रीसमेत रहेका कोषाध्यक्ष विजयकुमार यादव पनि पूर्वमधेसवादी नेता हुन् । जनतान्त्रिक तराई मुक्ति मोर्चाका नामबाट सशस्त्र आन्दोलन गर्दै आएका यादव पछि उपेन्द्र यादव नेतृत्वको फोरमबाट राजनीतिमा सक्रिय भए ।त्यसो त समाजवादी पार्टीमा पूर्वराजावादीको पनि सहभागिता छ । उपाध्यक्ष पर्शुराम खापुङ राप्रपाबाट नयाँशक्ति पार्टी हुँदै आएका नेता हुन् । उनी पूर्वसांसद तथा पूर्वमन्त्री हुन् । त्यसैगरी उपाध्यक्ष रेणुकुमारी यादव फोरममा लाग्नुपूर्व राजावादी पार्टी राप्रपामा थिइन् ।समाजवादी पार्टीका उपाध्यक्ष नवराज सुवेदी पूर्वमसालका नेता हुन् । ०५१ सालमा सुवेदी र परि थापाले चित्रबहादुर केसी नेतृत्वको राष्ट्रिय जनमोर्चाका तर्फबाट प्रतिनिधिसभामा भूमिका खेलेका थिए । प्युठानका पूर्वसांसद रहेका सुवेदी नारायणकाजी श्रेष्ठको एकताकेन्द्र- मसाल हुँदै माओवादीमा पुगेका थिए । पछि उनी डा. बाबुराम भट्टराईसँगै माओवादीबाट निस्किएर नयाँ शक्ति पार्टीमा आवद्ध भए ।त्यसैगरी उपमहासचिव प्रकाश अधिकारी पूर्वनेकपा माक्र्सवादी र दानबहादुर विश्वकर्मा पूर्वएकताकेन्द्रका नेता हुन् । सचिव दुर्गा सोव दलित आन्दोलन हुँदै नयाँ शक्तिमा थिइन् ।सत्तारुढ नेकपामा दुईजना (ओली र प्रचण्ड) अध्यक्ष छन् । त्यही मोडलमा दुई अध्यक्ष रहने गरी नयाँ शक्ति र फोरम नेपालले पनि पार्टी एकीकरण गरेका छन् । सोमबार प्रज्ञा भवनमा आयोजित समाजवादी पार्टी घोषणा सभामा सत्तारुढ नेकपाकै झल्को दिलाउने केही दृश्यहरु देखिए ।पहिलो- नेकपाका एक अध्यक्ष ओली प्रधानमन्त्री छन् । समाजवादी पार्टीका एक अध्यक्ष यादव उपप्रधानमन्त्री छन् । दुबै पार्टीका एक/एक अध्यक्ष -दाहाल र भट्टराई) पूर्वमाओवादी नेता हुन् ।दोस्रो- नेकपाको जिल्ला कमिटी एकता घोषणा सभामा अध्यक्षद्वयको सभा हल प्रवेश र समाजवादी पार्टीका अध्यक्षद्वयको सभाहल प्रवेशको दृश्य उस्तै थियो । हात हल्लाउँदै अध्यक्षद्वय सभाहल प्रवेश गर्दा दर्शकदीर्घाबाट नेता/कार्यकर्ताले सिठी फुक्दै ताली बजाएर स्वागत गरेका थिए ।तेस्रोे- नेकपाको पार्टी एकीकरण घोषणामा नेता/कार्यकर्ताको खचाखच उपस्थिति थियो । समाजवादी पार्टी घोषणा कार्यक्रममा पनि ठूलो पार्टीको झल्को दिनेगरी प्रज्ञा भवन खचाखच भरिएको थियो ।
----------
२३ वैशाख, काठमाडौं । राष्ट्रिय जनता पार्टी (राजपा)का नेता महन्थ ठाकुरले मधेसमा जन्मिएकै कारण आफूले नेपाली भन्ने सौभाग्य नपाएको दुखेसो पोखेका छन् ।नागरिकताको विषय उठ्नासाथ भारतीयहरु लाइनमा छन् भनेर प्रचार गर्ने गरिएको भन्दै उनले असन्तुष्टि जनाए । यदि भारतीयहरु नेपाली नागरिकता लिने लाइनमा छन् भने दिने सरकारी अधिकारी के हेरेर बसेका छन् भनेर उनले प्रश्न गरे ।सोमबार नीति तथा कार्यक्रममाथिको छलफलमा भाग लिँदै ठाकुरले भने, ‘नागरिकताको सवाल उठ्दाखेरि जहिले पनि भारतीयहरु लाइन लागिरहेको छ भनिन्छ । यदि लाइनमा भारतीय हुन्छ भने, दिने कुर्सिमा को बसेको हुन्छ ? गृहमन्त्रालयमा को बसेको छ ? त्यहाँ पनि इन्डियनहरु नै हो ? नागरिकता दिने पनि इन्डियनहरु हो ? उनीहरुले आफ्नो नागरिकलाई चिनिरहेको छैन ?’‘नागरिकताको कुरा सुन्नासाथ हाम्रो त दम घुट्छ, सास लिने अवस्था हुँदैन । आफ्नै घरमा, आफ्नै खेत र खलियानमा हामीले विदेशीको पीडा भोग्नु परिरहेको छ । कृपया यस किसिमको प्रश्न उठाउँदा पुरानो माइन्डसेटलाई तोड्नुपर्छ ।’पूर्वमन्त्रीसमेत रहेका ठाकुरले समानताको कुरा गर्ने नेताहरुले नै पहाडी र मधेसीबीच विभेद गरेको आरोप लगाए । ‘पहाडी परिवारमा जन्मिएको भए सायद मेरो पनि भाग्य हुन्थ्यो, नेपाली भन्ने सौभाग्य प्राप्त हुन्थ्यो,’ ठाकुरले भने, ‘तर मधेसी परिवारमा जन्मिएको हुँ, मधेसी भन्नुहुन्छ, अहिलेसम्म त्यो विभेद हटेको छैन ।’उनले नेताहरुलाई नै प्रश्न गरे, ‘समानताको कुरा गर्नुहन्छ, तर के समानता छ ?’संघीयता र गणतन्त्रको अनुभूति जनताले अझै पनि गर्न नपाएको ठाकुरको विश्लेषण छ । ‘भन्नको लागि त गणतन्त्र छ, भन्नको लागि त संघ छ,’ ठाकुरले भने, ‘नक्सामा, कागजमा कोरिएको छ सबै चिज तर व्यवहारमा कुनै पनि चिजको परिवर्तन भएको अनुभूति भएको छैन ।’नीति तथा कार्यक्रममा संविधान सर्वस्वीकार्य छ भन्नु घाउमा नुन छर्ने जस्तै भएको उनले बताए ।‘यो संविधानको विरोध गर्दागर्दै मानिसहरु, आन्दोलनकारीहरु सहिद भइसकेका छन्, सयकडौं हजारौं माथि अहिले पनि मुद्दा छ,’ ठाकुरले भने, ‘दर्जनौं मानिस जेलमा सजायँ काटिरहेका छन् । लोकतन्त्रमा पनि अधिकार माग गर्दाखेरि न्यायको माग गर्दाखेरि गोली खानु परेको छ, यो संविधानको देन हो ।’उनले सिंहदरबारमा निरंकुशता जीवित रहेको बताए । ‘सिस्टम बदलिएको छ, राज्य पहिलेभन्दा बढी निरंकुश भएको छ । उसको चरित्रमा कुनै परिवर्तन भएको छैन । पहिले सिंहदरबारलाई निरंकुशताको प्रतीक मानिन्थ्यो, अहिले निरंकुशता जिवित रुपमा देखापरेको छ ।’अधिकारहरु प्रधानमन्त्री कार्यालयमा केन्दि्रत गरेर निरंकुशताबाट राज्य र जनता मुक्त भएको भन्न नमिल्ने उनले बताए ।उनले सरकारको नीति तथा कार्यक्रममा नयाँ पन केही नभएको बताए । ‘नीति तथा कार्यक्रममा हाम्रो लागि केही छैन । परम्परागत शैलीमा प्रस्तुत भएको छ,’ उनले भने ।
----------
२३ वैशाख, काठमाडौं । संघीय समाजवादी फोरम र नयाँ शक्ति पार्टी मिलेर गठन भएको समाजवादी पार्टी, नेपालले ‘समुन्नत संघीय समाजवाद’ लाई प्रमुख सैद्धान्तिक आधार मानेको छ । फोरमको संघीय समाजवाद र नयाँ शक्तिको समुन्नत समाजवादलाई संयोजन गरेर समुन्नत संघीय समाजवाद बनाएको ती पार्टीका नेताहरू बताउँछन् ।नवगठित समाजवादी पार्टीका महासचिव गंगानारायण श्रेष्ठ आफ्नो पार्टीले अंगीकार गरेको सिद्धान्त कांग्रेसको नवउदारवाद र कम्युनिष्टको साम्यवाद भन्दा भिन्न रहेको दाबी गर्छन् । उनी भन्छन्, ‘हाम्रो पार्टीको समाजवाद कांग्रेसको प्रजातान्त्रिक समाजवाद र कम्युनिष्टको राष्ट्रिय समाजवाद भन्दा विल्कुल फरक छ ।’संघीय परिषदका अध्यक्ष डा. बाबुराम भट्टराई र केन्द्रीय समितिका अध्यक्ष उपेन्द्र यादवद्वारा सोमबार हस्ताक्षरित नौ बुँदे सहमतिमा मार्क्सवाद र गरीखाने वर्गको विषयमा केही पनि उल्लेख छैन । यसबाटै प्रष्ट छ– नाम ‘समाजवादी’ भए पनि यो पार्टी कम्तिमा ‘सर्वहारा–समाजवादी’ चाहिँ होइन ।विश्लेषकहरूका अनुसार समाजवादी पार्टी ७८ प्रतिशतको हाराहारीमा रहेका विपन्न र निम्न मध्यम वर्गीयको पार्टी होइन । वाम विश्लेषक श्याम श्रेष्ठ भन्छन्, ‘सहमति पत्र हेर्दा यो गरिबको वा गरीखाने वर्गको राजनीति गर्छु भनेर आएको पार्टीजस्तो लागेन ।’विश्लेषकहरुको बुझाइमा कुनैबेला एउटै पार्टीमा (नेकपा माओवादी) रहेका डा. भट्टराई र यादव नेतृत्वको पार्टी मध्यम वर्गकै राजनीति गर्न आएको पार्टी हो । नाम जेसुकै राखे पनि यो २२ प्रतिशतको हाराहारीमा रहेका मध्यम वर्ग लक्षित पार्टी नै हो । अलि ठाडो भाषामा भन्दा यो पार्टीले पनि सुकिला–मुकिलाकै प्रतिनिधित्व गर्ने पार्टी हो ।यो पार्टी पनि मतदातामा राम्रो वर्चस्व भएको सत्तारुढ नेपाल कम्युनिष्ट पार्टी (नेकपा) र प्रतिपक्षी दल नेपाली कांग्रेसकै ‘स्पेस’मा खेल्न खोजेको विश्लेषकहरू बताउँछन् । दुबै पार्टीले जनताको अपेक्षा अनुसार काम गर्न नसक्नु समाजवादी पार्टीका लागि अनुकुल अवस्था हो ।विश्लेषक पुरञ्जन आचार्य कांग्रेसले आफ्नै कारणले छोड्दै गएको स्पेस समाजवादी पार्टीले उपयोग गर्न सक्ने बताउँछन् । ‘यो पार्टीले कांग्रेसप्रति निराश मतदातालाई आकर्षित गर्ने बलियो सम्भावना छ’, आचार्य भन्छन्, ‘नेतृत्व र नारा दुबै हिसाबले यो पार्टी मध्यम वर्गीयको राष्ट्रिय पार्टी बन्न सक्छ ।’नवगठित समाजवादी पार्टीले राष्ट्रिय स्वाधीनता, संघीय शासन, समाजवादी व्यवस्था, सहभागितामूलक समावेशी लोकतन्त्र, राष्ट्रिय पहिचान, सामाजिक न्याय, समतामूलक समृद्धि, लोककल्याणकारी राज्य र सामाजिक सुरक्षा, सुशासन र सदाचार, समानुपातिक समावेशीकरण, स्वशासन र स्वायत्तता, सांस्कृतिक बहुलता, समानुपातिक निर्वाचन प्रणाली, पर्यावरणीय सन्तुलन र बहुलतायुक्त समाज र राष्ट्रिय एकतालाई आफ्नो मौलिक विशेषताका रुपमा व्याख्या गरेको छ ।तर यी विशेषतालाई कार्यान्वयन गर्ने कार्यक्रम भने केही पनि छैन । ‘बलियो वैकल्पिक पार्टी बन्ने सम्भावना हुँदाहुँदै पनि नीति अनुसारको कार्यक्रम नहुनु यो पार्टीको सबैभन्दा ठूलो चुनौति हो’ वाम विश्लेषक श्रेष्ठ भन्छन्, ‘नेपालमा समाजवादको नारा नलगाउने पार्टी को होला ? नीति कार्यान्वयन गर्ने कार्यक्रम भएन भने समाजवाद भन्दैमा पार्टीले आकार लिँदैन ।’पूर्वप्रधानमन्त्री समेत रहेका डा. भट्टराईले नयाँ शक्ति पार्टीको संयोजक रहेकै बेलादेखि खस आर्य, आदिवासी जनजाति र मधेसीसमेत गरी प्रमुख तीनवटा सामुदायिक क्लस्टरमा जोड दिँदै आएका छन् । एकीकरणपछि खस आर्यको स्वयं भट्टराईले प्रतिनिधित्व गरेका छन् भने मधेसीको प्रतिनिधित्व उपेन्द्र यादवले आदिवासी जनजातिको प्रतिनिधत्व अशोक राईले गर्ने बताइएको छ ।विश्लेषक आचार्यको विचारमा समाजवादी पार्टी साँच्चै समावेशी नेतृत्व भएको पार्टी पनि बनेको छ । उनी भन्छन्, ‘मधेसी र जनजाति कम्तिमा केही वर्ष नेकपा र कांग्रेसको मूल नेतृत्वमा पुग्ने सम्भावना नभएकाले समाजवादी पार्टीलाई समावेशी नेतृत्व भएको पार्टी मान्नुपर्ने हुन्छ ।’तर, नेतृत्वको यो समावेशीपन बाहिरबाट हेर्दा जस्तो सहज भने छैन । यो कुरा बुझ्न टाढा जानै पर्दैन, एकीकरणअघिको संघीय समाजवादी फोरमलाई हेरे पुग्छ । ३२ जेठ ०७२ मा यादव नेतृत्वको मधेशी जनअधिकार फोरम, राई अध्यक्ष रहेको संघीय समाजवादी पार्टी र युवराज कार्की नेतृत्वको खस समावेशी पार्टी एकता भएर संघीय समाजवादी फोरम गठन भएको थियो ।दलगत रुपमा एकीकरण भए पनि फोरम र संघीय समाजवादीका नेताहरूबीच ४ वर्षसँगै काम गर्दा पनि भावनात्मक एकता भने हुन सकेन । पूर्वफोरमका एक केन्द्रीय नेता भन्छन्, ‘बाहिर बसेर हिमाल, पहाड, मधेसको नारा लगाउन जति सजिलो छ, एउटै पार्टीमा बसेर काम गर्दा त्यति नै असहज पनि हुँदोरहेछ ।’ती केन्द्रीय नेताका अनुसार मधेस आन्दोलनबाट राजनीतिक उचाई बनाएका यादव र एमालेको उपाध्यक्ष रहिसकेका राईबीच एउटै पार्टीमा हुँदाहुँदै पनि ‘अच्छा’ भन्न लायक सम्बन्ध थिएन ।अहिले पनि दोस्रो वरियतामा रहेका वरिष्ठ नेता अशोक राई तत्काल सरकार छाड्नुपर्ने पक्षमा छन् । उनकै दबावमा फोरमले आफैं सहभागी सरकारका प्रधानमन्त्रीलाई ज्ञापनपत्रसमेत बुझाइसकेको अवस्था छ ।वरियताको पहिलो नम्बरमा रहेका डा. भट्टराईको अन्तरमुखी स्वभाव, प्राज्ञिक विद्धता र टीममा सहजै घुलमिल हुन नसक्ने कमजोरीका साथै ‘कम्फर्ट जोन’ बाट बाहिर निस्कन गाह्रो मान्ने विशेषतालाई पनि यो पार्टीको चुनौतीका रुपमा हेर्नुपर्ने विश्लेषकहरु बताउँछन् ।प्रदेश २ का मुख्यमन्त्री समेत रहेका नवगठित पार्टीका उपाध्यक्ष लालबाबु राउतले प्रज्ञा भवनमा भएको एकता घोषणा कार्यक्रममा चुनावमा जाँदा आफूहरूलाई मतदाताले क्षेत्रीय पार्टी र मधेस आन्दोलन गरेर जनतालाई दुःख दिएको आरोप लगाएको गुनासो गरे । ‘अब पार्टी एकीकरणपछि हामीलाई यस्तो आरोप लाग्ने छैन’, राउतको भनाइ थियो ।फोरमका लागि नयाँ शक्तिसँगको एकीकरण किन आवश्यक थियो भन्ने प्रश्नको उत्तर राउतको यो भनाइले दिन्छ । त्यतिमात्रै होइन, उनको यो भनाइमा कानूनतः राष्ट्रिय पार्टी भए पनि फोरमले क्षेत्रीय पार्टीको आरोप झेल्दै आएको मर्म पनि लुकेको छ । राष्ट्रिय पार्टी बनाउने उत्कट चाहना नै प्रतिनिधिसभामा जम्मा एक सिट भएको नयाँ शक्तिसँग फोरम एकताको कारण थियो भन्दा शायद गलत हुँदैन ।एकीकरणको ४ वर्षमा उपेन्द्र यादवले फोरमलाई राष्ट्रिय पार्टीको दर्जा दिन अशोक राई र युवराज कार्कीको उचाइ अपर्याप्त रहेको ठाने । कुनैबेला माओवादी केन्द्रीय सदस्यसमेत रहिसकेका यादवलाई जनयुद्धका बेला पुष्पकमल दाहाल प्रचण्डले डा. भट्टराईकै व्यक्तित्वलाई ‘उपयोग’ गरेको बिर्सने कुरै थिएन ।चतुर नेताको पहिचान बनाएका यादव त्यस्तो नेताको खोजीमा थिए, जसको राष्ट्रिय व्यक्तित्व होस् तर सत्तारोहणमा आफ्नो प्रतिस्पर्धी पनि नहोस् । यस्तो दुबै विशेषता भएका व्यक्ति पूर्वप्रधानमन्त्री डा. भट्टराई नै थिए । प्रधानमन्त्री भइसकेका भट्टराई उपप्रधान वा अर्थमन्त्री बन्ने कुरा भएन ।पत्रकार चन्द्रकिशोर डा. भट्टराईलाई भारतका पूर्वप्रधानमन्त्री चन्द्रशेखर र यादवलाई रामविलास पासवानसँग तुलना गर्न रुचाउँछन् । ‘चन्द्र शेखरको व्यक्तित्व थियो, संगठन थिएन, रामविलासले सँधै चुनाव जित्थे तर राष्ट्रिय व्यक्तित्व बनाउन सकेका थिएनन्’ उनी भन्छन्, ‘भट्टराईलाई संगठन र यादवलाई व्यक्तित्व भएको नेताको खोजीले एक ठाउँमा ल्याएको हो ।’समावेशिता, समानुपातिक प्रतिनिधित्व, लोकतान्त्रिक समाजवाद जस्ता विषयमा दुई पार्टीबीच समानता नभएको होइन ।डा.भट्टराईको पार्टीलाई भने अस्तित्वकै संकट थियो । एउटै पार्टीमा बसेर काम गरिसकेका र भट्टराईलाई विश्वास गरेर आएका पूर्वप्रशासकहरूले धमाधम पार्टी छोडेपछि नयाँ शक्ति पार्टी सुरक्षित अवतरणको पर्खाइमा थियो ।एकता घोषणा कार्यक्रममा यादवले राष्ट्रिय जनता पार्टी र राष्ट्रिय जनमुक्ति पार्टीलाई पनि स–सानो सटर चलाएर नबस्न भन्दै एक नम्बरको पार्टी बनाउने अभियानमा सामेल हुन आह्वान गरेका छन् ।डा. भट्टराईले पनि नयाँ वैकल्पिक शक्तिको उदय भएको उदघोष गरे । तर, यस्तो घोषणा गरिरहँदा पनि अध्यक्षद्वयले समाजवादी पार्टीको चुनाव जित्ने क्षेत्र भने यसअघि फोरमले जितेकै क्षेत्र हो भन्नेचाहिँ सम्झिरहेका थिए ।
----------
२३ वैशाख, काठमाडौं । संघीय समाजवादी फोरम र नयाँ शक्ति पार्टी मिलेर समाजवादी पार्टी घोषणा भएको छ । एकीकृत पार्टीका नेताहरुले पहिलो मोर्चा सडक भएको बताएका छन् र संविधान संशोधन नभए कुनैपनि बेला सरकार छाडेर आन्दोलन जाने चेतावनी दिएका छन् ।सोमबार प्रज्ञा प्रतिष्ठानमा आयोजित कार्यक्रममा डा. बाबुराम भट्टराई र उपेन्द्र यादवले फोरम र नयाँ शक्ति दुबै विघटन गर्ने सहमतिमा हस्ताक्षर गरे । यादवले भट्टराईलाई संघीय परिषदको अध्यक्ष घोषणा गरे भने भट्टराईले यादवलाई केन्द्रीय समितिको अध्यक्ष घोषणाा गरे ।कार्यक्रममा एकीकृत पार्टीमा अशोक राई वरिष्ठ नेता, राजेन्द्र श्रेष्ठ सहअध्यक्षसहित २३ पदाधिकारी सार्वजनिक गरिएको छ भने दुई पदात्रिकारी पछि थपिने परिषदका अध्यक्ष भट्टराईले जानकारी दिए । ८ उपाध्यक्ष, महासचिव, सहमहासचिव तीन/तीन, चार सचिव र एक कोषाध्यक्ष छन् ।एकीकृत पार्टीमा उपेन्द्र यादव समूह केपी ओली नेतृत्वको सरकारमा छ भने भट्टराई समूह प्रमुख प्रतिपक्षमा छ । यसप्रति संकेत गर्दै डा. भट्टराईले भनेका छन्, ‘अबे के हुन्छ भन्ने साथीहरुलाई शंका छ । हामीले सहमति गरिसकेका छौं, जनताको अधिकार छोड्ने वाला छैनौं ।’पहिलो मोर्चा सडक, दोस्रो सदन भएको भन्दै भने, ‘कहिले काहिँ आवश्यक पर्दा सरकारको मोर्चा पनि हुनसक्छ । तर, यो भरपर्दो मोर्चा होइन ।’छिट्टै नै आन्दोलनको आँधीबेहरी ल्याउनुपर्ने हुनसक्ने भन्दै उनले अघि भने, ‘संविधान संशोधन गर्न सरकारले जुन आश्वासन दिएको छ, त्यो पुरा गर्दैन भने कुनै पनिबेला पार्टीले आवश्यक निर्णय गर्नेछौं ।’दुबै दलका नेताहरुका अनुसार संविधान संशोधनसहितका माग राखेर सरकारलाई अल्टिमेटम दिने र नभए सरकार छाड्ने सहमति भएको छ । बाबुराम र उपेन्द्र यादवबीच भएको यो सहमतिले केपी शर्मा ओली नेतृत्वको सरकार दबावमा परेको छ । किनकी यदि फोरमले सरकार छाडेमा सरकारको दुई तिहाई टुट्नेछ । यद्यपि नेकपासँग प्रष्ट बहुमत भने छ ।अध्यक्षद्वय भट्टराई र यादव दुबैले यो ध्रुवीकरणको सुरुवात भएको बताएका छन् । यादवले अब सानो सानो पसल थाल्न आवश्यक नभएको भन्दै एकतामा आउन राष्ट्रिय जनता पार्टीलाई आह्वान गरेका छन् ।अर्का अध्यक्ष भट्टराईले नेकपा र कांग्रेस पार्टीमा निसास्सिएर बसेकाहरुलाई ध्रुवीकृत हुन आह्वान गरे । मक्किसकेको कांग्रेस र नेकपाको घर गर्ल्यागुर्लुम ढल्ने वाला छ’ आगामी चुनावमा पहिलो पार्टी बन्ने लक्ष्य सुनाउँदै उनले भने, त्यहाँ निसास्सिएर बस्नु भएका साथीहरु निस्कनुपर्छ ।’समाजवादी पार्टीले संविधान संशोधन गरेर उच्चस्तरीय राज्य पुनर्संरचना आयोगको सुझावअनुसार १०+१ प्रदेश बनाउनुपर्ने माग अघि सारेको छ । पार्टीका अध्यक्ष यादवले संविधान संशोधन गर्दा प्रदेशलाई अधिकार सम्पन्न बनाउनुपर्ने र स्थानीय तहलाई प्रदेशको मातहतमा ल्याउनुपर्ने बताए ।
----------
२४ वैशाख, काठमाडौं । इन्डियन प्रिमियर लिग (आईपीएल) क्रिकेट प्रतियोगिताको फाइनल प्रवेशका लागि चेन्नाई सुपर किंग्स र मुम्बई इन्डियन्सबीच प्रतिस्पर्धा हुँदैछ ।आफ्नै घरेलु मैदानमा मंगलबार राति ७ बजेर ४५ मिनेटमा सुरु हुने प्लेअफको पहिलो क्वालिफायर राउण्डमा चेन्नाई जित हात पार्दै फाइनलमा पुग्ने लक्ष्यमा छ । यता, मुम्बई पनि चेन्नाईलाई पराजित गर्दै फाइनलमा पुग्ने लक्ष्यमा छ ।जारी आईपीएलमा मुम्बई लिग चरणको विजेता बन्दै प्लेअफको पहिलो क्वालिफायर राउण्डमा प्रवेश गरेको हो । मुम्बईले १४ खेलमा ९ खेलमा जित र पाँच खेलमा हार ब्यहोर्दै १८ अंक बनाएर लिगको शीर्ष स्थानमा रह्यो ।यता, साविक विजेता चेन्नाईले पनि ९ खेलमा जित र पाँच खेलमा हार ब्यहोर्दै १८ नै अंक बनायो । तर नेट रनरेटको आधारमा पछि पर्दै चेन्नाई लिगको दोस्रो स्थानमा रहेर पहिलो क्वालिफायरमा प्रवेश गर्‍यो ।तुलनात्मक रुपमा जारी आईपीएलमा चेन्नाई भन्दा मुम्बई बलियो ठहरिएको छ । मुम्बईले चेन्नाई विरुद्धको लिग चरणको दुबै खेलमा सहज जित निकालेको थियो । यसैलाई निरन्तरता दिने लक्ष्यमा मुम्बई रहेको छ । तर चेन्नाई भने लिग चरणमा ब्यहोरेको दुबै खेलको हारको बदला आज लिने दाउमा छ ।लिग चरणको पहिलो होम खेलमा मुम्बईले चेन्नाईलाई ३७ रनले पराजित गरेको थियो । अवे खेलमा पनि मुम्बईले चेन्नाईलाई ४६ रनले पराजित गरेको थियो ।आजको खेलबाट विजेता टिम फाइनलमा प्रवेश गर्नेछ भने पराजित हुने टिमले इलिमिनेटर राउण्डबाट विजेता बनेर आएको टिमसँग दोस्रो क्वालिफायरमा फाइनल प्रवेशका लागि प्रतिस्पर्धा गर्नेछ । इलिमिनेटर राउण्डमा दिल्ली क्यापिटल्स र सनराइजर्स हैदरावादबीच प्रतिस्पर्धा हुनेछ ।
----------
२४ वैशाख, बुटवल । विद्यालय भूकम्प शिक्षा कार्यक्रमअन्तर्गत बुटवलमा भूकम्पमापन यन्त्र जडान गरिएको छ ।बुटवलको न्यू होराइजन बोर्डिङ स्कुलमा भूकम्पमापन गर्ने उपकरण सिस्मोमिटर जडान गरिएको हो ।देशभर २२ वटा विद्यालयमा यस्तो यन्त्र जडान गरिँदैछ । स्विजरल्याण्डको लुजान विश्व विद्यालय र विद्यालयमा भूकम्प शिक्षा कार्यक्रमले एक लाख रुपैयाँ मूल्य पर्ने सिस्मोमिटर विद्यालयलाई निःशुल्क उपलब्ध गराएका हुन् ।सिस्मोमिटरले एक म्याग्निच्युटको भूकम्प ४० किलोमिटर आसपाससम्म, ४ म्याग्निच्युटको नेपालभर र ८ म्याग्निच्युटसम्मको भूकम्प विश्वभरको मापन गर्न सक्छ । यो उपकरणले दिने जानकारी मोबाइल एप्लिकेसनमार्फत पनि हेर्न सकिन्छ ।सिस्मोमिटर जडान उद्घाटन गर्दै स्वीजरलयाण्डमा भूकम्प विज्ञानमा विद्यावारिधि गर्दै गरेका वैज्ञानिक एवं विद्यालयमा भूकम्प शिक्षा कार्यक्रमका अध्यक्ष शिव सुवेदीले अबको भूकम्प पश्चिम नेपालमा जुनसुकै बेला आउन सक्ने र ०७२ भन्दा अझ बढी शक्तिशाली आउने बताए । उनले भूकम्पलाई कसैले रोक्न नसक्ने स्पष्ट पार्दै यसको जोखिमबाट बच्न सजगता अपनाउनुको विकल्प नभएको बताए ।बुटवल उपमहानगरपालिकाका प्रमुख शिवराज सुवेदीले भूकम्पको जोखिमबाट बच्न जनचेतना फैलाउन जरुरी रहेको बताए । न्यू होराइजनका प्राचार्य लोकनाथ उपाध्यायले भूकम्पमापन यन्त्र जडान र यसले जानकारीबारे बुझाउन ४ जना शिक्षक–शिक्षिकालाई तालिम दिइएको र समुदायमा सचेतना फैलाउने बताए ।
----------
२४ वैशाख, काठमाडौं । प्रधानमन्त्री केपी शर्मा ओलीले आर्थिक वर्ष ०७६/७७ का लागि सरकारले प्रस्तुत गरेको नीति तथा कार्यक्रममाथि उठेका प्रश्नहरुको जवाफ आज संसदमा उपस्थित भएर दिँदैछन् ।नीति तथा कार्यक्रममाथि संसद्मा भएको छलफलका क्रममा उब्जिएका प्रश्नहरुको प्रधानमन्त्रीले जवाफ दिने प्रचलनअनुसार प्रधानमन्त्रीले संसद्मा उपस्थित भएर त्यसबारे प्रष्ट पार्न लागेका हुन् ।गत शनिबार राष्ट्रपति विद्यादेवी भण्डारीले प्रस्तुत गरेको नीति तथा कार्यक्रममाथिको छलफल आज सकिँदै छ । लगत्तै प्रधानमन्त्रीले त्यसबारे जवाफ दिने कार्यसूची तय भएको संसद् सचिवालयले जानकारी दिएको छ ।विपक्षीले नीति तथा कार्यक्रमको आलोचना गरेका छन् भने सत्तापक्षले बचाउ गरेका छन् । विपक्षीले खासगरी राष्ट्रपतिले प्रयोग गरेको ‘मेरो सरकार’ पदावली र संविधान सर्वस्वीकार्य भएको शब्दावलीप्रति आपत्ति जनाएका छन् । नीति तथा कार्यक्रममा नयाँपन आउनु पर्ने भए पनि त्यसो नभएको तर्क गर्दै कांग्रेसलगायतका दलले ६ वटा संशोधन दर्ता गराएका छन् ।प्रधानमन्त्रीले आज विपक्षीले उठाएका यिनै प्रश्नहरुको सेरोफोरोमा रहेर जवाफ दिनेछन् ।प्रधानमन्त्रीले जवाफ दिएपछि आवश्यक संशोधनसहित नीति तथा कार्यक्रम पारित गर्ने संसद्को कार्यसूची छ ।यसैबीच, यही २७ गतेबाट बजेट तयारीबारे संसद्मा छलफल हुने भएको छ । यसअघि नीति तथा कार्यक्रमअगावै यस्तो छलफल हुने गरेको भए पनि यसपटक सार्वजनिक पछि छलफल हुन लागेको हो । जसमाथि विपक्षीहरुले असन्तुष्टि जनाउँदै आएका छन् ।
----------
२४ वैशाख, काठमाडौँ । मुस्लिम समुदायको पवित्र पर्व रमजान सुरु भएको छ । मंगलबारबाट सुरु भएको रमजान एक महिनासम्म चल्नेछ । रमजानमा मुसलमान धर्मावलम्बीहरु उपवास बस्छन् । त्यसलाई ‘रोजा’ भनिन्छ ।सूर्य उदाउनुभन्दा करिब दुई घण्टाअगाडि केही खानेकुरा खाई रोजा सुरु हुन्छ । सूर्यास्त भइसकेपछि अवतारिक गरी रोजा खोल्नुपर्छ । रोजा अशक्त, बिरामी र बालबालिकाबाहेक सबैलाई अनिवार्य छ ।रोजा बस्नेहरुले आफ्नो शरीरलाई चोखो राखी दिनमा नियमित पाँचपटक नमाज पढ्नुका साथै रातमा थप तरावीको नमाज पढ्ने गर्छन् ।अत्यन्त पवित्र आशीर्वाद एवं सौभाग्यले भरिपूर्ण रमजानमा मानिसहरूले अल्लाहप्रति प्रेम एवं समर्पण दर्शाउनुका साथै आफूले आफैंलाई अल्लाहले देखाएको बाटोमा कत्तिको दृढतापूर्वक लाग्न सकिएको छ भनेर जाँच्ने अवसर पनि हो । यसकारण रमजानमा अनिवार्य मानिएको रोजा राखेर दिनभरि भोकै-प्यासै रही अल्लाहलाई याद गरी धार्मिक नियमअनुसार चल्नाले स्वयं अल्लाहकै हातबाट आशीर्वाद प्राप्त हुने धार्मिक विश्वास छ ।रमजानमा तीस दिनको रोजा पूरा गरिसकेपछि इदको चाँद अर्थात् चन्द्रमा हेरेर भोलिपल्ट इदगाहमा गएर सामूहिक रुपमा नमाज पढी इदुलफित्र मनाइन्छ ।
----------
२४ वैशाख, काठमाडौं । राजनीतिक जीवनको उत्तरार्द्धमा रहेका डा. बाबुराम भट्टराईले नयाँ कोल्टे फेरेका छन् । उपेन्द्र यादवको समाजवादी फोरमसँग नयाँ शक्तिको एकतासँगै पछिल्लो समय ‘चञ्चल’ देखिएको उनको राजनीतिक करिअरले अर्को मोड लिएको छ ।नेपालको राजनीतिमा डा. बाबुराम भट्टराईको आफ्नै ब्रान्ड छ । बौद्धिक र क्रान्तिकारी छविका उनी संविधान निर्माणको सेरोफेरोमा निकै विवादित पनि भए । संविधान घोषणा भएलगत्त ५७ बुँदे असन्तुष्टी सार्वजनिक गरेर माओवादी पार्टी र संसद पदसमेत त्यागेका उनले त्यसपछि ‘नयाँ शक्ति’ नामक पार्टी निर्माण गरे पनि खासै शक्ति आर्जन गर्न सकेनन् । भारतका अरविन्द केञ्जरीवालबाट प्रभावित भएर निर्माण गरिएको पार्टीले गत चुनावमा निकै निराशाजनक नतिजा ल्यायो । अकोतर्फ, पार्टीका प्रभावशाली नेताहरु एकपछि अर्को बाहिरिँदै जाँदा बाबुरामसँग ‘बोल्ड’ निर्णय लिनुपर्ने वाध्यता थियो । यो एकतालाई त्यसैको एउटा उपज मान्न सकिन्छ ।झट्ट हेर्दा यो विजातीय एकता जस्तो देखिन्छ । सैद्धान्तिकरुपमा विश्लेषण गर्दा यो एकतालाई सजातीय नै मान्नुपर्ने हुन्छ । किनकि राष्ट्रिय राजनीतिक मूल मुद्दाहरुमा दुवै पार्टी एकै ठाउँमा छन् । गणतन्त्र, संघीयता, धर्म निरपेक्षता, समानुपातिक निर्वाचन प्रणाली, समावेशिता जस्ता एजेन्डामा उनीहरुबीच बिमति छैन । बाबुरामले सबैभन्दा महत्वका साथ उठाएको निर्वाचित कार्यकारीको विषयमा उपेन्द्रको पनि सहमति छ ।तीनै जातिका नेताहरु बढिजसो कम्युनिष्ट पृष्ठभूमिका हुनु अर्को समानता हो । ४० वर्ष कम्युनिष्ट राजनीतिक गरेको भट्टराई कम्युनिष्ट चरित्रका अवशेषहरु बाँकी नै छन् । उपेन्द्र यादवकै राजनीतिक करिअर पनि माक्र्सवादी स्कुलिङबाटै सुरु भएको थियो । यसैगरी अशोक राई, राजेन्द्र श्रेष्ठ, रकम चेम्जोङहरु पूर्वकम्युनिष्ट नै हुन् ।

यद्यपि, समाजवादी पार्टीले कम्युनिष्ट विचारधारामा आफूलाई हिँडाउने छैन । पार्टी एकीकरणका क्रममा भएको ९ बुँदे सहमति हेर्दा पार्टी मुलतः जातीय एजेन्डामै हिँड्ने सम्भावना देखिन्छ । राष्ट्रिय पार्टी भने पनि समाजवादी फोरमका एजेन्डा बढीजसो मधेस केन्द्रित नै छन् । उपेन्द्रको प्रमुख राजनीतिक दर्शन नै मधेसवाद हो । बाबुरामले मधेस र मधेसीप्रति अत्यधिक सहानुभूति राख्छन् तर पक्कै पनि उनी आफूलाई मधेसवादमा खुम्च्याउन सक्दैनन् । नयाँ शक्तिले मधेस–पहाड नभनिकन राष्ट्रिय समृद्धिलाई मूल मन्त्र बनाउँदै आएको छ ।पार्टीको रुपरंग तीनथरी जातीय समुहको खिचडी जस्तो छ । पहिलो हैसियतमा मधेसी, दोस्रो हैसियतमा जनजाति र तेस्रो हैसियतमा खस–आर्य देखिन्छन् । समयक्रममा पार्टीभित्र जातीय धु्रवीकरण हुने खतरालाई नकार्न सकिन्न । यद्यपि, तत्कालका लागि भने यसलाई तीन ठूला जातीय क्लस्टरबीचको गोलबन्दीका रुपमा सकारात्मक ढंगले ग्रहण गर्दा फरक पर्दैन ।जनयुद्ध सुरु हुनुअघि तत्कालीन जनमोर्चाका नेता छँदा नै भट्टराईले क्रान्तिकारी नेताको छवि बनाइसकेका थिए । प्रचण्डसँग मिलेर जनयुद्ध गरिरहँदा उनी माओवादी पार्टीका प्रमुख विचारक र रणनीतिकार थिए । संविधानसभाको एजेन्डालाई पार्टीमा उनैले जबरजस्त स्थापित गरेका हुन् ।खुल्ला राजनीतिमा आएपछि पनि बाबुराम राष्ट्रिय राजनीतिका एक पिल्लरकै रुपमा रहे । पहिलो संविधानसभामा उनले देशमै सर्वाधिक मतान्तरले जित हासिल गरेका थिए । त्यतिबेला उनको लोकप्रियता माओवादी पार्टीभित्र भन्दा बाहिर बढी थियो । तर, समयक्रममा उनको लोकप्रियता स्खलित भयो । प्रचण्डको प्रधानमन्त्रीत्वमा सफल अर्थमन्त्री बनेका उनले आफैं प्रधानमन्त्री बन्दा भने सफल ठहरिन सकेनन् । संविधान निर्माण नगरी संविधानसभा भंग हुनुको अपजस उनको थाप्लोमा पर्‍यो ।दोस्रो संविधानसभा गठनपछि संविधान मस्यौदा समितिको अध्यक्षको रुपमा बाबुरामले वर्तमान संविधान निर्माणमा सक्रिय भूमिका खेले । तर, भान्सेलाई खाने बेलामा रिस उठे जस्तो उनी संविधान जारी हुने बेलामा आफैं असन्तुष्ट बनेर हिँडिदिए । संविधान जारी भएकै दिन ५७ बुँदे असन्तुष्टी सार्वजनिक गर्दै पार्टी र सांसदबाट राजीनामा दिँदा उनी तीव्र आलोचित भए । भारतले नेपालमाथि गरेको नाकाबन्दीका समयमा त बाबुरामको लोकप्रियता रसातलमै पुगेको थियो । उनीमाथि ‘भारतपरस्त’ को आरोपसमेत लाग्यो ।माओवादी छाडेर नयाँ शक्ति गठन गरेका बाबुराम यसमा सफल हुन सकेनन् । उनले अघि सारेको समृद्धिको एजेन्डाले जनतालाई आकर्षित गरेन । फलस्वरुप स्थानीय तह, प्रदेश र संसदको चुनावमा नयाँ शक्तिले निराशाजनक नतिजा ल्यायो । कांग्रेससँग तालमेल गरेर गोरखाबाट बाबुराम विजयी भए, तर पार्टीका अरु कसैलाई विजयी गराउन सकेनन् । लज्जास्पद पराजयसँगै धेरै नेताहरुले नयाँ शक्ति छोडेर नेकपामा गएका छन् ।बाबुरामको राजनीतिक कद उपेन्द्रकोभन्दा निकै अग्लो छ । दुईपटक उपप्रधानमन्त्री भए पनि उपेन्द्र अझै ‘मधेसी नेता’ बाट राष्ट्रिय नेतामा उठ्न सकेका छैनन् । अध्ययन, अनुभव, बौद्धिकता सबैमा बाबुराम अगाडि छन् ।बाबुरामको अर्को शक्ति हो, उनको सादगी जीवन । पैसा कमाउने र विलासी जीवन बाँच्ने प्रचण्डको जस्तो अभिलासा उनमा देखिन्न । त्यसैले बाबुरामको आफ्नै हातबाट भ्रष्टाचारको कल्पना गर्न सकिँदैन । तर, उनकी पत्नी हिसाला यमीको छवि भने विवादित छ । प्रधानमन्त्री बन्दा पत्नी हिसिलाका कारण थुप्रै प्रसंगमा उनी विवादमा तानिएका थिए । पत्नीको प्रभावमा आएर बाबुरामले गलत नियुक्तहरु गरेको भनेर आलोचना भएका थिए ।बाबुराममाथि लाग्ने मुख्य आक्षेप चाहिँ ‘भारतपरस्त’ भन्ने हो । प्रधानमन्त्री बन्दा गरेको बिप्पा सम्झौतादेखि मर्ज/सब–मर्जको विवादमा फस्दा बाबुराममाथि यस्तो आरोप लागेको छ । कतिपयले उनलाई ‘भारतीय एजेन्ट’ नै भनिदिन्छन् । यद्यपि, उनी आधारभूतरुपमै भारतपरस्त हुन् भनेर ठोकुवा गर्न चाहिँ सकिँदैन । किनकि उनले थुप्रै एजेन्डामा भारतको खुलेर विरोध गरेका पनि छन् ।
अब कुरा गरौं उपेन्द्रको । बाबुराम माओवादीको शीर्षनेताका रुपमा जनयुद्धमा होमिँदासम्म उपेन्द्र एमालेका कार्यकर्ता थिए । ०५४ सालमा यादवले एमाले परित्याग गरेर भूमिगत माओवादीमा प्रवेश गरेका हुन् । तर, माओवादीमा रहँदासम्म उपेन्द्र बाबुरामसँग निकट भएनन् । बरु प्रचण्डसँग उनको सम्वन्ध राम्रो थियो । बाबुराम र उपेन्द्रको निकटता भनेको संविधान जारी भएपछि बढेको हो ।६२/६३ को आन्दोलनपछि उपेन्द्र जातीय राजनीतितर्फ होमिएका हुन् । सुरुमा उनी अति उग्र मधेसवादी थिए । पटनामा भएको वैठकमा मधेसलाई अलग राष्ट्र बनाउने र त्यसको राष्ट्रपति रामराजा सिंहलाई बनाउने प्रस्ताव उपेन्द्रले नै राखेको बताउने गरिन्छ, जुन प्रस्ताव रामराजाले अस्वीकार गरेका थिए ।काठमाडौंमै अन्तरिम संविधानको मस्यौदा च्यातेर पहिलोपटक राष्ट्रिय चर्चामा आएका हुन् यादव । त्यससँगै मधेसी जनअधिकार फोरम नामक एनजीओ बनाएर उनले आन्दोलन गरे । त्यसपछि भएको मधेस आन्दोलनमा फोरम हाइलाइटमा आयो र उपेन्द्र यादवको राजनीतिक उदय भयो । उनी मधेसका एक आइकन बन्न पुगे । पहिलो संविधानसभा चुनावमा फोरम सबैभन्दा ठूलो मधेसी शक्ति बन्न पुग्यो । तर, अहिले भने उनमा पहिलेको जस्तो ग्ल्यामर छैन ।उपेन्द्र राजनीतिका चतुर खेलाडी हुन् । अन्य पुराना मधेसी नेताहरुलाई पछि पार्दै मधेसको पहिलो नेताका रुपमा स्थापित हुँदा उनको चतुरता र रणनीतिक भूमिकाले काम गरेको छ । उपेन्द्र अन्य मधेसी नेताहरुजति संकीर्ण नरहेको उनका गैरमधेसी समर्थकहरुको विश्वास छ । कतिपय सन्दर्भमा उनले राष्ट्रिय चरित्र देखाएका पनि छन् । जस्तो कि नाकाबन्दी कालमा चीनको झण्डा जलाइएको घटनामा उनले त्यसको विरोध गरेका थिए ।प्रायः मधेसी नेताहरुलाई भारतपरस्तको आरोप लाग्ने गर्छ । उपेन्द्रमाथि यो आरोप अलि कम लाग्छ । कतिपयले त यादवलाई भारतविरोधी पनि भन्छन् । यद्यपि उनले अहिलेसम्म भारतले नेपालमा गर्ने सीमा अतिक्रमण, सीमा क्षेत्रमा नेपालीमाथिको ज्याजति, नेपालभित्र भारतीय प्रहरीको घुसपैठ, डुबान समस्या जस्ता विषयमा अन्य मधेसवादी नेताहरुलेजस्तै खासै मुख खोलेका छैनन् ।त्यसैगरी, अन्य मधेसवादी दलका नेताहरुको जस्तै यादवको पनि प्रमुख कमजोरी कुर्सी हो । कुर्सीका लागि आफ्ना मूल्य र मान्यताहरुलाई कुल्चेर हिँड्ने समस्या उपेन्द्रमा पनि छ । अन्यथा आफूले औपचारिकरुपमा स्वीकार नै नगरेको संविधान अन्तरगत बनेको सरकारमा आएर मन्त्री बन्न उनी सायदै तयार हुने थिए । भनिन्छ, एकता वार्तामा बाबुरामले उपेन्द्रलाई सरकारबाट हट्न प्रस्ताव गरेका थिए । तर, उनले अस्वीकार गरे ।नयाँ शक्ति निर्माण भएको ३ वर्षमा नयाँ शक्तिले जनतालाई खासै आकर्षण गर्न सकेको थिएन । यसको जनाधार निकै कमजोर थियो र बढाउनका लागि बाबुरामसँग कुनै अष्त्र समेत देखिएको थिएन । प्रभावशाली नेताहरुको बहिर्गमनसँगै पार्टी क्षीण हुँदै गइरहेको थियो । त्यसैले यही अवस्थामा नयाँ शक्तिलाई घिसारिरहँदा बाबुराम अर्को सीपी मैनाली मात्रै बन्न सक्थे । त्यसैले एउटा बोल्ड निर्णय लिनु बाबुरामको वाध्यता पनि थियो ।बाबुरामसँग नेकपामा विलय हुने एउटा विकल्प हुनसक्थ्यो । एमाले र माओवादी मिलेर नेकपा निर्माण हुने बेलामा उनीसमेत त्यसमा सहभागी हुने तयारीमा । एमाले र माओवादीसँग चुनावी सहकार्य र पार्टी एकताका विषयमा उनले ६ बुँदे समझदारीमा हस्ताक्षर पनि गरिसकेका थिए । तर, अन्तिम समयमा चुनावमा मागेजति सिट नपाउँदा उनी भड्किए । यदि एकतामा गएको भए पनि त्यो उनका लागि विलयभन्दा बढी हुँदैनथ्यो ।त्यसैले बाबुरामले फोरमसँगको एकता रोजेका छन् । फोरमसँग नयाँ शक्तिको एकता बराबरी हैसियतमा भएको छैन, किनभने दुई पार्टी बराबरी हैसियतका होइनन् । एकतामा बाबुरामले धेरै ठाउँमा सम्झौता गरेका छन् । पहिले उनले पार्टी सरकारबाट हट्नुपर्ने अडान त्यागे । फोरमको झण्डालाई पार्टीको झण्डा मान्न स्वीकार गरे । पार्टीको नामाकरणमा उनले कुनै अडान लिएनन् ।
सोमबार घोषणा गरिएका ८ जना उपाध्यक्षमा ३ जना मात्रै नयाँ शक्तिका छन् । तीन महासचिवमा एकजना मात्रै नयाँ शक्तिका छन् । केन्द्रिय कमिटीको भागबण्डामा अन्तिम निर्णय हुन बाँकी छ । तर, त्यसमा पनि उपेन्द्र स्पष्ट बहुमतमा हुने पक्का नै छ । यस हिसाबले नयाँ पार्टीमा बाबुराम ‘प्रतिपक्षी’ हैसियतमा रहने खतरा देखिन्छ ।यो एकता एमाले र माओवादीको एकताको ढाँचामा हुन लागेको होइन । नेकपामा केपी ओली र प्रचण्ड समानान्तर हैसियतमा छन् । तर, समाजवादी पार्टीमा बाबुराम र उपेन्द्रको फरक स्टाटस हुनेछ । वरियताक्रममा बाबुराम माथि हुनेछन्, तर शक्तिशाली सम्भवतः उपेन्द्र हुनेछन् । बाबुराम संघीय परिषदको अध्यक्ष र उपेन्द्र केन्द्रीय समितिको अध्यक्ष हुने भनिएको छ । अब बाबुरामले कति अधिकार आफूतिर तान्न सक्छन् भन्ने महत्वपूर्ण हुनेछ । अधिकार भएर मात्र पनि पुग्दैन, पार्टीमा आफ्नो प्रभूत्व पनि बनाउन सक्नुपर्ने छ ।केन्द्रीय समितिको निर्णय उल्टाउन सक्ने अधिकार राष्ट्रिय परिषदमा भए पनि त्यसका लागि आवश्यक बहुमत बाबुरामसँग हुने छैन । पार्टीको महाधिवेशन असोजभित्र गर्ने भनिएको छ । त्यसमा सम्भवत बाबुराले उपेन्द्रसँग सोझो प्रतिस्पर्धा गर्नुपर्ने हुन सक्छ ।बाबुरामसँग एउटा अनुकुलता छ । पार्टी नेतृत्वमा रहेका गैरमधेसी र कम्युनिष्ट पृष्ठभूमिका नेताहरु वैचारिकरुपमा उपेन्द्रभन्दा बाबुरामसँग निकट बन्न सक्छन् । त्यसैले महाधिवेशनमा उनीहरुले बाबुरामलाई साथ दिन सक्छन् ।एकताको फाइदा उपेन्द्रलाई के त ? उनले मधेसको पक्षमा नारा उराल्न एउटा राष्ट्रिय व्यक्तित्व पाएका छन् । बाबुरामलाई अघि सारेर संविधान संसोधनको माग राख्दा त्यसको प्रभाव अर्कै पर्न सक्छ । साथै उनले आफूलाई एउटा सबै जातजाति समेटिएको राष्ट्रिय पार्टीको अध्यक्ष भन्न सक्नेछन् । सरकारमा जाने सन्दर्भमा पनि उनले बाबुरामसँग प्रतिस्पर्धा गर्नुपर्ने छैन । किनकि एकपटक प्रधानमन्त्री भइसकेका बाबुराम अब मन्त्री खान जाने छैनन् । र, समाजवादी पार्टीले निकट भविष्यमा प्रधानमन्त्री पाउने सम्भावना पनि छैन । त्यसैले उपेन्द्रले नै लामो समय मन्त्री पदको उपभोग गर्न सक्नेछन् ।एकताबाट बाबुरामलाई पनि फाइदा छ । उनले आफ्नो खिइँदै गएको पार्टीलाई सुरक्षित अवतरण गराएका छन् । अन्यथा नयाँ शक्तिको भविश्य अनिश्चित थियो । त्यस हिसाबले तत्काललाई यो ‘विन विन’ को एकता जस्तो देखिएको छ । यद्यपि, यो एकता कति दिगो हुन्छ भन्नेमा आशंका गर्ने ठाउँहरु प्रशस्त छन् ।यो एकताले यतिबेला राष्ट्रिय राजनीतिको सन्तुलन खल्बल्याउने सम्भावना छैन । तर, सांसदको गणितमा यो एकताले झिनो असर गर्छ । संसदमा समाजवादी फोरमको प्रत्यक्षतर्फ १० सिट र समानुपातिकतर्फ ६ सिट गरी १६ सिट छ । त्यसमा बाबुराम थपिँदा १७ सिट हुने हो । तर, फोरमका एक सांसद हरिनारायण रौनियार निलम्बित रहेकाले उसको १६ सिट नै हुन्छ । यसैगरी अर्को मधेसी दल राजपाको पनि १७ सिट छ । उसका एक सांसद रेशम चौधरी निलम्बित भएकाले उसँग पनि प्रभावकारी १६ सिट नै छन् । यसरी दुवै दल समान हैसियतमा हुनेछन् ।उपेन्द्र यादव सरकारबाट ननिस्कँदासम्म सरकारको दुईतिहाई हैसियत पनि यथावतै रहनेछ र यसबाट सरकारको एक साझेदार अझै बलियो रहने छ । उपेन्द्रसँग मिलेसँगै बाबुराम भट्टराई पनि सत्तारुढ दलका अध्यक्ष बनेका छन् । अब उनले सरकारका कुनै पनि कदमको आलोचना वा विरोध गर्न कम्तिमा नैतिकरुपमा मिल्दैन । संसदमा उनले सत्तापक्षको रोमा बस्नुपर्ने छ ।एकीकृत पार्टीले भविश्यमा आफूलाई देशकै पहिलो शक्ति बनाउने महत्वाकांक्षी लग्य राखेको छ । अर्को चुनावमा यो दलले कति बलियो बन्ला त ? त्यो अहिल्यै पूर्वानुवान गर्नु हतारो हुन्छ । किनकि त्यतिबेलासम्मको राजनीतिक परिस्थितिमा आउने उतार–चढावको अहिल्यै भविष्यवाणी गर्न सकिँदैन ।तर, फोरम र नयाँ शक्ति मिसिँदैमा ठूलो भोट बैंक प्रभावित हुने स्थिति नहोला । पहाडमा बाबुरामको पहिलेको लोकप्रियता अहिले खस्केको अवस्था छ । यसअघि संघीय समाजवादी पार्टीसित मिल्दा पनि फोरमलाई चुनावमा खासै फाइदा भएको पाइएन । मधेसबाहेकका स्थानमा पार्टीले उल्लेख्य भोट ल्याउन सकेन । त्यसैले अर्को चुनावमा पहाडी मतदाता आकर्षित गर्नु बाबुरामका लागि चुनौतीपूर्ण हुने देखिन्छ ।

----------
२४ वैशाख, काठमाडौं । सरकारले आगामी वर्षको नीति तथा कार्यक्रममा एउटा रोचक योजना अघि सारेको छ । त्यो योजना हो– राष्ट्रिय राजमार्गका उपयुक्त खण्डहरूलाई आपतकालीन विमान उडान र अवतरण गर्न सक्ने धावनमार्गका रूपमा विस्तार गर्ने ।नीति तथा कार्यक्रममा यो विषय आउँदा पर्यटन तथा नागरिक उड्ययन मन्त्रालयका उच्चअधिकारीहरु नै अचम्ममा परेका छन् ।उड्डयन क्षेत्रको नियामक निकाय नेपाल नागरिक उड्डयन प्राधकिरणका एक उच्च अधिकारी यसबारे कतैबाट सोधनीसम्म नभएको बताउँछन् ।‘हामीलाई पनि यो योजना कसरी, के उद्देश्यसहित र के-का आधारमा आयो होला भन्ने अचम्म लागेको छ,’ ती अधिकारी भन्छन् ।जानकारहरुका अनुसार व्यवसायिक उडान भर्ने विमानलाई राजमार्गमा अवतरण गर्ने (हाई–वे स्ट्रिप) अभ्यास विश्वमा कतै छैन । यद्यपि, आपतकालीन अवस्थामा भने विमानहरु राजमार्गमा अवतरण गरिएका केही उदाहरणहरु छन् ।पूर्वसचिव तथा तत्कालीन हवाइ विभागका पूर्वमहानिर्देशक यज्ञप्रसाद गौतम राजमार्गमा व्यवसायिक विमान अवतरण गराउन सम्भव नहुने बताउँछन् ।‘हाम्रा सडकको दायाँबायाँ बिजुलीका पोलहरु हुन्छन्, सडक पेटी हुन्छन्, सँगै रुखहरु हुन्छन्,’ गौतम भन्छन्, ‘विमान अवतरण गराउने कुरा धेरै संवेशदनशील हुन्छ । राजमार्गलाई धावनमार्ग जस्तै बनाउने योजना ज्यादै खर्चिलो र प्राविधिक हिसावले असम्भव जस्तै हुन्छ ।’गौतमले विमान अवतरणको विषय सरकारले नीति तथा कार्यक्रमममा ल्याएजस्तो हलुका ढंगको नहुने बताए । अवतरणका लागि भनेर तोकेर निर्माण गरिने सडकलाई आपतकालमै खाली गराउन कठिन हुने उनले बताए ।गौतमले जस्तै नागरिक उड्डयन प्राधिकरणको उच्च स्रोतले पनि यस्तोखालको अनौठो अभ्यास संसारमा अन्यत्र नगरिएको दाबी गर्‍यो । ‘सुरक्षा संवेदनशीता भएका देशले सैन्य तथा लडाकू विमान अवतरणका लागि यस्तो अभ्यास गरेका छन्,’ प्राधिकरण स्रोत भन्छ, ‘तर हाम्रो नीति तथा कार्यक्रममा सैन्य प्रयोजनका लागि भनिएको छैन । त्यसैले यो कार्यक्रम हचुवा तरिकाबाट आएको छ ।’सैन्य प्रयोजनका लागि विभन्न शक्त राष्ट्रहरूले राजमार्गलाई यस्तो धावनमार्ग बनाएका छन् । उनीहरुले युद्धका समयमा रणनीतिक हिसावले संवेदनशील क्षेत्रमा युद्धको आपतकालमा सेना र सैन्य सामग्रीलाई पुर्‍याउने उद्देश्सहित यस्तो धावनमार्ग बनाएका हुन् ।सुरक्षाविद बालानन्द शर्माले सैन्य प्रयोजनकै लागि भनेर यस्तो योजना आएको नहुन सक्ने बताए । ‘हामीलाई सैन्य प्रयोजनका लागि यस्तो आवश्यकता नै छैन,’ उनले भने, ‘हाम्रो सेनासँग त्यस्ता धावनमार्गमा ल्यान्ड गर्न सक्ने लडाकु विमान पनि छैन ।’शर्माको भनाइमा ठूलो क्षेत्रमा फैलिएका र सुरक्षा संवेदनशीलता भएका देशले सबै क्षेत्रमा विमानस्थल बनाउन सक्दैनन् । टावर लगायतका पूर्वाधार राख्दा ठूलो खर्च हुने भएकाले सैन्य प्रयोजनकै लागि राजमार्गमा प्लेन ल्यान्ड गराउन सक्ने बनाइन्छ । युद्धका समयमा फौज खसाल्न यस्तो धावनमार्ग उपयोगी हुन्छ ।नेपाल असंलग्न राष्ट्र भएकाले त्यस्तो युद्धको तयारीका लागि धावनामार्ग बनाउनुपर्ने अवस्थामा नरहेको विज्ञ बताउँछन् । त्यसैले कसैले सुझाव दिएकै भरमा यस्तो कार्यक्रम पर्यटन मन्त्रीको कार्यभर समेत सम्हालिरहेका प्रधानमन्त्री केपी शर्मा ओलीले नै छिराएको हुन सक्ने अनुमान सडक विभागका अधिकारीको छ ।‘हामीले सडक फराकिलो बनाउने भनेपछि विमान नै अवतरण गर्न सक्नेखालको हुन्छ भन्ने सांकेतिक अर्थ दिन खोजिएको पनि होला,’ सडक विभागका एक उच्च अधिकारीले अनलाइखबरसँग भने, ‘तर ठूला विमान अवतरण गराउन हाम्रो सडकले धान्छ कि धान्दैन भन्ने विषय पनि महत्वपूर्ण हुन्छ ।’विज्ञका अनुसार राजमार्गमा विमान अवतरण गराउने काम सजिलो हुँदैन । आपतकालीन अवतरण गराउनुअघि राजमार्ग मात्रै हैन, आकाश पनि खाली गर्नुपर्छ । यात्रु लिएर उडिरहेको विमानले आपतकालीनरुपमा अवतरण गर्नु परे झनै बढी संवेदनशील हुनुपर्छ ।‘२४ घण्टा नै सवारी गुड्ने राजमार्गमा आपतकालीन अवतरण गराउन जोखिमपूर्ण हुन्छ,’ प्राधिकरण स्रोत भन्छ । राजमार्गलाई धावनमार्ग बनाउँदा कत्रो आकारसम्मको जहाज अवतरण गर्न मिल्ने हो भन्नेदेखि सुरक्षा लगायतका धेरै कुरामा ध्यान दिनुपर्छ ।हाल विश्वमा सेनाका साना विमान अवतरण गर्न सक्ने गरी मात्र राजमार्गमा धावनमार्ग विकास भएका छन् । थुप्रै यात्रु बोकेर उडेको विमान राजमार्गमा अवतरणका क्रममा दुर्घटना भए, त्यसले झन ठूलो क्षति गराउने उड्डयन अधिकारी बताउँछन् ।सडक विभागका अधिकारीहरु निर्माणाधीन द्रुतमार्गमा सेनाले त्यस्तो धावनमार्गको निर्माण गर्ने प्रस्ताव गरेको हुन सक्ने बताउँछन् । तर, प्राधिकरणका अधिकारी भने निजगढ क्षेत्रका उडिरहेको विमानले आपतकालीन अवस्थामा काठमाडौं आएर अवतरण गर्न सक्ने तर्क गर्छन् ।अन्तर्राष्ट्रिय प्रचलन हेर्ने हो भने दोस्रो विश्वयुद्धको अन्त्यतिर जर्मनीमा यसको पहिलोपटक प्रयोग भएको मानिन्छ । दोस्रो विश्वयुद्धपछि सोभियत युनियन र संयुक्त राज्य अमेरिकाबीच शीतयुद्धका बखत सोभियत युनियनको पक्ष तथा विपक्ष दुबैतिरका विभिन्न युरोपेली मुलुकमा हाइवे स्ट्रिपको अभ्यास भयो ।हालसम्म सिङ्गापुर, उत्तर कोरिया, ताइवान, स्विडेन, फिनल्यान्ड, बुल्गेरिया, स्विजरल्यान्ड, पोल्यान्ड मात्र नभएर भारत, श्रीलङ्का र पाकिस्तानमा समेत यस्तो प्रविधिको प्रयोग भइसकेको छ ।भारतले उत्तर प्रदेशको यमुना एक्सप्रेस–वेमा सन् २०१५ मा यसको सफल परीक्षण गरेको थियो । सन् २०१६ मा भारतका यातायात मन्त्री नीतिन गड्करीले अब यो प्रविधिलाई व्यावसायिक स्तरमा अन्यत्र पनि विस्तार गरिने बताएका थिए । श्रीलङ्कामा सन् २००९मा गृहयुद्ध समाप्त हुनु अगाडिसम्म तामिल विद्रोहीले यसको प्रयोग गरेका थिए ।
----------
२४ वैशाख, बुटवल । मलेसियामा सम्पन्न १६ औं ओकेनवा गजुरियो कराँते खुल्ला प्रतियोगितामा सहभागी नेपाली खेलाडीले पाँच स्वर्ण सहित आठ पदक जितेका छन् । विजेताहरु सबै रुपन्देहीका हुन् ।इन्द्रमुलिया स्टेडियममा नेपाल रेन्बुकाई कराँतेका सात जना खेलाडीहरुले विभिन्न तौलमा प्रतिस्पर्धा गरेका थिए ।स्वर्ण पदक विजेताहरुमा ईश्वर विक, युजिन गुरुङ, समुद्र सिंह राना, सविन श्रेष्ठ र कमल चौधरी रहेको नेपाल रेन्बुकाई करांते संघका केन्द्रीय अध्यक्ष तथा प्रमुख प्रशिक्षक रेशमलाल लामा तामाङले जानकारी दिए । यस्तै संगम नेपालीले एउटा रजत र हिरादेवी राईले काता तथा कुमितेमा गरी दुईवटा रजत पटक जितेका छन् ।विजयी खेलाडिलाई मलेसियाको स्पेयर्कका युवा तथा खेलकुद मन्त्री यब इन्सिक लि चाउन होनले प्रमाण पत्र तथा पदक हस्तान्तरण गरेका थिए ।भारत, मलेसिया, सिंगापुर, जर्मनी, इण्डोनेसिया, पाकिस्तान, दुवई, लगायत १६ राष्ट्रका करीब १ हजार बढी खेलाडी सहभागी थिए ।नेपाली खेलाडीहरुले आफ्नै मेहनतमा अन्तर्राष्ट्रिय प्रतियोगितामा सहभागी भएर पदक प्राप्त गर्नु गौरवको विषय भएको संघका प्रशिक्षक कमरुदिन अलीले बताए ।
----------
२४ वैशाख, बागलुङ । जिल्लाको बडिगाड गाउँपालिका र जैमिनी नगरपालिकामा दुई पुरुष व्यक्तिको शव फेला परेको प्रहरीले जनाएको छ ।बडिगाड गाउँपालिका–८ नेटाको जङ्गलमा सडेको अवस्थामा बागलुङकै तमानखोला गाउँपालिका–२ का बमबहादुर घर्तीको शव फेला परेको हो । सोमबार बिहान घाँसदाउराका लागि जङ्गल पुगेका स्थानीयवासीले घर्तीको कङ्काल देखेपछि प्रहरीलाई खबर गरेका थिए ।उनको शव पूरै सडेको अवस्थामा भए पनि उनले लगाएको चप्पल र कपडाले पहिचान भएको जिल्ला प्रहरी कार्यालय बागलुङका प्रहरी नायब उपरीक्षक झवेन्द्र भट्टराईले जानकारी दिए ।घर्ती चार महिनादेखि बेपत्ता थिए । मानसिक समस्या रहेका उनलाई परिवारले खोजी गरिरहेको भए पनि सोमबार मात्रै उनको शव जङ्गलमा फेला परेको हो ।उनको शव परीक्षणका लागि धवलागिरी अञ्चल अस्पताल पठाएको प्रहरीले जनाएको छ ।त्यस्तै, जिल्लाको जैमिनी नगरपालिका–८ को कालीगण्डकी नदीकिनारमा एक व्यक्तिको शव फेला परेको जिल्ला प्रहरी कार्यालय बागलुङले जनाएको छ ।अन्दाजी ३० वर्षीय पुरुषको शव फेला परेको प्रहरी नायब उपरीक्षक भट्टराईले जानकारी दिए । शवको पहिचान हुनसकेको छैन । शव परीक्षणका लागि जिल्ला सदरमुकामस्थित धवलागिरी अञ्चल अस्पताल ल्याइएको छ ।
----------
२४ वैशाख, काठमाडौं । सरकारले आर्थिक वर्ष ०७६/०७७ को नीति तथा कार्यक्रममा आगामी दुई वर्षभित्रै नेपालमा बैंकिङ नोट छापिने योजना अघि सारेको छ । सियोसमेत नबन्ने देशमा आफ्नो देशको मुद्रा आफैं छाप्ने कुरा आफैंमा चानचुने होइन । यदि सरकारको योजना सफल भएमा वार्षिक १० अर्ब रुपैयाँ विदेशीनबाट रोकिने छ ।सरकारले गत शुक्रबार प्रस्तुत गरेको नीति तथा कार्यक्रमको १५२ औं बुँदामा सुरक्षण मुद्राबारे भनिएको छ, ‘आगामी दुई वर्षभित्र देशभित्रै सुरक्षित छापाखाना स्थापना गरी राहदानी, बैंक नोट, अन्तःशुल्क स्टिकर, हुलाक टिकट, जग्गाधनी प्रमाणपूर्जा र सार्वजनिक महत्वका कागजातहरूको सुरक्षण मुद्रण गरिने छ ।’सुरक्षण मुद्रणसम्बन्धी काम सञ्चार तथा सूचना प्रविधि मन्त्रालय अन्तर्गत मुद्रण विभागले गर्छ । अहिले मुद्रण विभागले भिसा स्टिकर, नागरिकता प्रमाण पत्र, राजपत्र, बजेट र लोक सेवा लगायतका विभिन्न प्रश्नपत्र छपाईको काम गर्दै आएको छ । चलनचल्तीमा रहेका नेपाली रुपैयाँ, पासपोर्ट, सवारी चालक अनुमतिपत्र, बैंकका कार्डहरु, अन्तःशुल्क स्टिकर लगायतका कुनै पनि चिज अहिलेसम्म नेपालमा छापिएको छैन । यस्तो छपाईका लागि बार्षिक १० अर्ब रुपैयाँ बाहिरिने गरेको सरकारी आँकलन छ ।सरकारले छपाई गर्ने भनेको बैंकिङ नोट छपाइको काम विभागले नै गर्ने भए पनि यस सम्बन्धमा प्रशासनिक व्यवस्था हेर्न मुद्रण सुरक्षा विकास समिति वि.स.०७३ साल कात्तिकमा नै गठन भएको थियो । सञ्चार मन्त्रालयका सचिवले अध्यक्षता गर्ने समितिले सुरक्षण मुद्रण विकासका कामहरु गर्छ । यही समिति अन्तर्गत नेपालमै नोट, राहदानी लगायतका अति गोप्य वस्तुको छपाई कारखाना बनाउनका लागि प्रारम्भिक चरणको कार्य अगाडि बढेको छ । नेपाली रुपैयाँ अहिले फ्रान्समा मात्रै छपाइ हुन्छ ।काभ्रेको पनौती नगरपालिकास्थित साबिकको सूचना–प्रविधि पार्कलाई बिस्थापित गरेर सुरक्षण मुद्रण केन्द्र बनाइएको छ । यहाँको २ सय ३० रोपनी क्षेत्रफलमा फैलिएको जमिनमा मुद्रण कारखाना खोल्नका लागि सरकारले बिस्तृत परियोजना अध्ययन प्रतिवेदन तयार पारिसकेको केन्द्रका कार्यकारी निर्देशक विकल पौडेलले जानकारी दिए ।पौडेलका अनुसार फ्याक्ट्री निमार्णका भवन डिजाईन भइसकेको छ । कारखानाको प्रशासनिक कार्य सञ्चालनका लागि हाललाई आईटी पार्ककै संरचना प्रयोग गर्ने तय भएको छ । कारखानाका लागि आवश्यक पर्ने विद्युत र पानीेको व्यवस्था तथा पुराना संरचना मर्मतको काम अहिले तिब्र गतिमा चलिरहेको छ ।सरकारले नीति तथा कार्यक्रममा किटानै गरेर २ वर्षमा नोट छाप्ने योजना लेखे पनि सुरक्षण मुद्रण विकास समितिले तयार पारेको डीपीआर प्रतिवेदनमा नोट छापिन ३ वर्ष लाग्ने उल्लेख छ । प्रतिवेदन अनुसार सरकारले बजेट बिनियोजन तत्काल सुरु गरेको खण्डमा ३ चरणमा कार्य सम्पन्न हुनेछ ।सुरक्षण मुद्रण केन्द्रका प्रवक्ता शिरीष उपाध्यायका अनुसार पहिलो चरणमा कागजी उत्पादनका लागि कारखाना निर्माण गरिने छ । उक्त कारखानाबाट राहदानी, अन्तःशुल्क, हुलाक स्टीकर, राष्ट्रिय परिचयपत्र लगायतको उत्पादन गरिने छ ।दोस्रो चरणमा विभिन्न किसिमका कार्डहरुको उत्पादन थालिने छ । यसमा सवारीचालक अनुमतिपत्र देखि बैंकका कार्डहरु छापिने छन् । तेस्रो र अन्तिम चरणमा नेपाली नोट छाप्नका लागि कारखानाले काम थाल्ने प्रवक्ता उपाध्यायले बताए ।सबै किसिमका छपाई सम्पन्न हुने गरी मेसिनसहितको कारखाना निर्माणका लागि करिब डेढ महिनाअघि फ्रान्स र नेपाल सरकारबीच लगानी सम्झौतामा मन्त्रीस्तरीय हस्ताक्षर भएको छ । सञ्चार तथा सूचना प्रविधिमन्त्री गोकुल बास्कोटाले फ्रान्स पुगेर सो समझदारीमा हस्ताक्षर गरेको समितिका प्रवक्ता उपाध्यायले जानकारी दिए ।संरचना तयार हुन २५ देखि ४० अर्ब बजेट अनुमान गरिएको छ । यसमा फ्रान्सले सहयोग गर्ने भए पनि कति र कुन मोडलमा गर्ने भन्ने तय भएको छैन । सहुलियत ऋण वा अनुदान दिने भन्ने विषय छलफल क्रममै रहेको उपाध्याय बताउँछन् ।परियोजनालाई सरकारले प्राथमिकताका साथ नीति तथा कार्यक्रममा पारेका कारण बजेट लगत्तै जेठ १६ गतेबाटै थप काम अगाडि बढ्ने समितिको अनुमान छ ।खासगरी यूरोप र जापानमा बनेका प्रविधि तथा कच्चा पदार्थ छपाई कारखानामा प्रयोग हुनेछ । कारखानाका लागि कुनै एक देशबाट मात्रै मेशिन वा कच्चा पदार्थ आयात नहुने समितिले जनाएको छ ।
----------
२४ वैशाख, बाजुरा । बाजुरामा फैलिएको भाइरल ज्वरो सामान्य बन्दै गएको छ ।हिमाली गाउँपालिका–५ को बँच्छ्या, क्युडी र ६ नं वडाको पाडीमा फैलिएको भाइरल ज्वरोको सङ्क्रमण अहिले सामान्य हुँदै गएको हो ।सिङ्गो गाउँ नै प्रभावित हुने गरी फैलिएको संक्रमण दिनप्रतिदिन सामान्य हुँदै गएको जिल्ला स्वास्थ्य कार्यालयले बताएको छ ।रोगको सङ्क्रमणबाट प्रभावित बिरामी निको हुँदै गएका छन् भने थप व्यक्तिमा सङ्क्रमण नदेखिएको कार्यालय प्रमुख अशोक सिंहले जानकारी दिए । गाउँमा चार दिनदेखि स्वास्थ्यकर्मीको टोली उपचारार्थ खटिरहेको छ । सङ्क्रमण फैलिएको प्रत्येक गाउँमा स्वास्थ्यकर्मी खटिएका छन् ।संक्रमणका त्रङ्क्रमणका कारण ६ नं वडा पाडीमा १४०, ५ नं वडा बिच्छ्यामा ४० र क्युडीमा ९३ स्थानीयवासी बिरामी परेका थिए । उपचारपछि सबैजसो बिरामी सामान्य अवस्थामा आइपुगेका छन् ।समयमै उपचार नपाउँदा क्युडीगाउँकी ५५ वर्षीया छञ्चकला बुढाको ज्यान गएको छ भने पाँडीका दुई वृद्ध थला परेका छन् । उमेरले ८० कटेका दुवैमा रुघाखोकी निको भए पनि थप अरु सङ्क्रमण देखिएको बुझिएको छ । तर पनि स्वास्थ्यकर्मीले उपचार सेवा दिइरहेका छन् । जिल्ला स्वास्थ्य कार्यालयका अनुसार तीन वटै गाउँमा स्वास्थ्यकर्मी खटिएका छन् ।औषधिसहित क्युडीमा अहेव माया पाण्डे र अनमी चन्द्रा थापा, बच्छ्यामा अहेव धनबहादुर फँडेरा, पाडीमा हेल्थ असिस्टेन्ट धर्मदत्त बुढा, अहेव वासुदेव पाण्डेको टोली खटिएको छ । कुनै प्रकारको उपचार सेवा र औषधिको कमी नहुने गरी टोली खटाइएको गाउँपालिकाका अध्यक्ष गोविन्द्र मल्लले बताए ।सङ्क्रमित गाउँमा आवश्यकभन्दा दुईगुणा बढी औषधि पठाइएको जिल्ला स्वास्थ्य कार्यालयले बताएको छ । प्रदेश सरकार मातहतमा रहने कार्यालय भएकाले प्रदेश सरकारसँगको परामर्शमा गतिविधि अगाडि बढाइएको कार्यालय प्रमुख सिंहको भनाइ छ ।आठ सय बिरामीलाई पुग्ने गरी आठ हजार ट्याब्लेट पारासिटामोल र दुई हजार क्नालोर फेनरामिन नामक औषधि जिल्ला स्वास्थ्य कार्यालयबाटै पठाइएको छ । यस्तै गाउँपालिकाले पनि आफूसँग भएको औषधिसहित टोली गाउँ पठाएको छ भने थप सङ्क्रमण हुने आशङ्काका आधारमा थप औषधिको माग गरेको छ ।भाइरल ज्वरोको सङ्क्रमण हुम्लाको ताँजाकोटबाट फैलिएको स्वास्थ्यकर्मीले अनुमान गरेका छन् । ताँजाकोटमा १० बढीले ज्यान गुमाएका छन् । सँगै जोडिएका छिमेकी गाउँ भएकाले छिटो सङ्क्रमण फैलिएको र केही समस्या मौसम परिवर्तनले पनि निम्त्याएको उपचारमा संलग्न अहेव धनबहादुर फँडेराले बताए ।बिरामीको अवस्थामा सुधार हुँदै आए पनि पूर्णरूपमा निको हुन एक साता बढी लाग्ने स्वास्थ्यकर्मीको भनाइ छ । भाइरल ज्वरो कम्तीमा पनि पूर्ण नियन्त्रणमा आउन दुई साता लाग्ने उनीहरुको भनाइ छ । सबैजसो बिरामी परेपछि त्रासमय बनेको गाउँको अवस्था पनि सामान्य हुँदै गएको छ । बिरामीमा रुघाखोकी लाग्ने, टाउको दुख्ने, ज्वरो आउनेजस्ता लक्षण देखापरेका छन् । सङ्क्रमण पाका उमेर र कलिला उमेर समूहकालाई देखिएको छ ।यता जिल्ला स्वास्थ्य कार्यालयले स्थानीय तहका स्वास्थ्य शाखासँग नियमित सम्पर्क जारी राखेको छ । भाइरल ज्वरो सर्ने खतरा बढी भएकाले पूर्वतयारीस्वरूप आवश्यक परामर्श र सम्पर्क जारी राखेको कार्यालय प्रमुख अशोक सिंहको भनाइ छ । हुम्लाको ताँजाकोटबाट रोगको सङ्क्रमण बाजुराको क्युडी, पाडी, बिँच्छ्यामा फैलिएको र अन्य क्षेत्रमा पनि सर्नसक्ने अनुमानका आधारमा तयारी अवस्थामा बस्न निर्देशनसमेत गरिएको छ ।हुम्लासँग जोडिएका हिमाली गाउँपालिकासहित, स्वामिकात्र्तिक खापर, जगन्नाथ गाउँपालिका र बुढीनन्दा नगरपालिकाले उच्च सतर्कता अपनाएका छन् । औषधिको जोहोसहित स्वास्थ्यकर्मीलाई समेत तयारी अवस्थामा राखिएको छ ।
----------
२४ वैशाख, काठमाडौं । वैशाख शुक्ल तृतीयाका दिन आज दान, होम, जप, तप गरी अक्षय तृतीया पर्व मनाइँदैछ । वैशाख शुक्ल तृतीयाको दिन गरिने दान, होम, जप, तपको फल अक्षय अर्थात् कहिल्यै नष्ट नहुने भएकाले यस दिनलाई अक्षय तृतीया भनिएको हो ।हिन्दुशास्त्रहरूका अनुसार वर्षभरीमा धेरै विशेष योगहरू पर्छन् । तीमध्ये एउटा महायोग हो अक्षय तृतीया । यो महायोग वर्षमा केवल एक पटक मात्र पर्दछ । तर आज करिब एक दशकपछिकै शुभ र अदभूत संयोग बनेको छ । हिन्दु पञ्चांग र ज्योतिषाचार्यका अनुसार सूर्य, शुक्र, चन्द्र र राहु ग्रहको शुभ संयोग छ । यी ग्रहको उपस्थिति उच्च राशीमा छ । यस्तो संयोग निकै दुर्लभ र सौभाग्यशाली मानिन्छ । यसअघि सन् २००३ मा पनि यस्तै अदभूत संयोग बनेको थियो ।ज्योतिषहरूका अनुसार यस दिनमा गरिएका सबै सत्कर्महरूको अक्षय पुण्य प्राप्त हुन्छ । वर्षको सबभन्दा पवित्र दिन हुनाले अक्षय तृतीयालाई ‘बिघ्नविनाशक दिन’ पनि भनिन्छ ।अक्षय तृतीयाकै दिन भगवान् विष्णुको अवतारका रुपमा परशुरामको जन्म जमदग्नि र रेणुकाको सुपुत्रका रुपमा भएको थियो । त्यसैले आजको दिनलाई परशुराम जयन्ती भनी मनाउने चलन पनि छ ।अक्षय तृतीयालाई जौको सातु र सर्वत खाने पर्व भनेर पनि चिनिन्छ । जौको सातुमा गुड, चिनी, घिउ, दही मिसाएर सक्खर हाली सर्वत बनाएर ब्राहृमणलाई दान गरे कहिल्यै नाश नहुने अक्षय फल पाइने विश्वास छ ।आजका दिन आगन्तुक सबैलाई जौको सातु र सर्वत खुवाइन्छ । वैशाखको गर्मीमा सर्वत र सातुले मानव स्वास्थ्यलाई फाइदा गर्ने भएकाले पनि यो पर्वको महत्व बढेको हो ।अक्षय तृतीयाको दिन शुभ फल प्राप्त गर्नका लागि सुनबाट बनेको कुनै पनि बस्तु खरिद गर्नुपर्ने मान्यता छ । यदि सुन किन्ने क्षमता छैन भने आफ्नो क्षमताअनुसार धातुबाट बनेको कुनै पनि वस्तु किन्न सकिन्छ । यस दिन खाली हात घर फर्किनु शुभ मानिँदैन । त्यसैले नयाँ वस्त्र किन्ने, लगाउने गर्दा पनि शुभ हुने विश्वास गरिन्छ ।अक्षय तृतीयाको दिन विष्णु र लक्ष्मीको पूजाको विशेष महत्व हुन्छ । त्यसैले विष्णुको पूजामा प्रसादको रुपमा तुलसीको उपयोग गरिन्छ । प्रसाद चढाउनका लागि तुलसीको पात टिप्नुअघि नुहाइ धुवाई गरेर चोखो लुगा लगाउनुपर्ने धर्मशास्त्रका जानकारहरु बताउँछन् । अन्यथा शुभ फलको सट्टा अशुभ हुने मान्यता छ ।वैशाख शुक्ल तृतीयाकै दिन त्रेता युग शुरुआत भएको मानिन्छ । यस दिन बिहानै स्नान गरी लक्ष्मीनारायणको पूजा गर्ने परम्परा छ । अक्षय तृतीयाको दिन निराहार ब्रत बसी विष्णुलाई अक्षताले पूजा गरेमा शुभ फल प्राप्त हुने र लक्ष्मीको बास हुने धार्मिक विश्वास छ ।समृद्धि र सौभाग्यको इच्छा राख्नेहरुले अक्षय तृतीयाको दिन भुलेर पनि विष्णु र लक्ष्मीको पूजा अलग-अलग गर्नु हुँदैन । किनभने विष्णु र लक्ष्मी पति-पत्नी हुन् । यस अवसरमा लक्ष्मी र विष्णुको एकसाथ पूजा गरेमा समृद्धि प्राप्त हुने विश्वास गरिन्छ ।अक्षय तृतीयाको दिन कसैप्रति पनि क्रोधको भावना राख्नु हुँदैन । यदि कसैप्रति वैरभाव राखेमा पनि लक्ष्मीको बास नहुने र शुभ फल नमिल्ने धार्मिक विश्वास छ ।
----------
२४ वैशाख, डोटी । डोटीको बडीकेदार गाउँपालिका वडा नम्बर ४ मान्नाकापडीको कार्यालयमा अज्ञात समूहले आगजनी गरेको छ । कार्यालयको ढोका फोडेर कागजात र फर्निचरहरुमा आगजनी गरिएको हो ।वडा नं. ४ का अध्यक्ष विरेन्द्र बहादुर कोटकेनीले वडा कार्यालय गाउँभन्दा अलि टाढा भएकाले कसले जलायो भन्ने थाहा नभएको बताए । उनले सबै कागजातहरु र फर्निचरहरु जलेर खरानी भएको बताए ।घटना अनुसन्धानका लागि इलाका प्रहरी कार्यालय वीपीनगरबाट प्रहरी निरीक्षक नेतृत्वको टोली घटनास्थल पठाइएको जिल्ला प्रहरी कार्यालय डोटीका प्रहरी उपरीक्षक विद्यानन्द माझीले बताए ।बडीकेदार गाउँपालिकाका अध्यक्ष कृष्ण बहादुर चन्दले यस बिषयमा गाउँपालिकाले पनि टोली गठन गरेर छानबिन गर्ने बताए ।
----------
२४ वैशाख, काठमाडौं । अन्तर्राष्ट्रिय समुदाय र कूटनीतिक क्षेत्रको व्यापक दबावपछि म्यानमानरले दुई पत्रकार रिहा गरेको छ ।राज्यको गोप्यता भंग गरेको आरोपमा जेल परेका पत्रकारद्वय वा लने र क्याव साई मंगलबार रिहा भएको रोयटर्सले जनाएको छ ।सात वर्षको जेल सजाय सुनाइएका दुवै पत्रकारलाई राष्ट्रपति विन मिन्टले आममाफी दिएका हुन ।२०१७ डिसेम्बरमा पक्राउ परेका उनीहरू पाँच सय दिन भन्दा बढी जेलमा बसे । रोयटर्समा कार्यरत उनीहरूले १० लाख रोहिंग्या मारिको ‘राखिने’ प्रान्तमा खोजमुलक रिपोर्टिङ गरेका थिए ।तर, त्यहाँको सरकारले गोप्यता भंग गरेको आरोप लगाउँदै उनीहरुविरुद्ध मुद्दा दायर गरेको थियो । जसमा अदालतले ७ वर्ष जेल सजायको फैसला सुनाएको थियो ।दुई पत्रकारमाथि गरिएको फैसलालाई प्रेस स्वतन्त्रतामाथिको हमलाका रुपमा हेरिएको थियो । साथै यो घटनापछि म्यानमारको प्रजातन्त्रमाथि पनि विश्व समूदायले प्रश्न उठाएको थियो ।पत्रकार वालेले रिहाइपछि पुनः समाचार कक्षमा गएर पत्रकारितालाई निरन्तरता दिने बताएका छन् । ‘म मेरो परिवार र सहकर्मीहरुलाई भेट्न पाउँदा निकै नै खुसी र उत्साहित छु । र, न्युजरुममा जान कुनै प्रतीक्षा गर्दिनँ’, वा लेनले बीबीसीसँग भनेका छन् ।दुई पत्रकारसँगै म्यानमारका हजारौं कैदीहरुले पनि आममाफीकाे सुविधा पाएका छन् । म्यानमारमा हरेक नयाँ वर्षको अवसरमा राष्ट्रपतिले आममाफी दिने प्रचलन छ । त्यही प्रचलन अनुरुप २ पत्रकारसहित हजारौं कैदीबन्दीले आममाफी पाएकाे अन्तर्राष्ट्रिय सञ्चारमाध्यमहरुले जनाएका छन् ।
----------
२४ बैशाख, बर्दिवास । धनुषाको मिथिला नगरपालिका ६ ढल्केबरमा एक बालकको घाँटी रेटेर हत्या भएको छ ।मिथिला नगरपालिका ६ बस्ने शम्भु साहको दुई वर्षीय छोरा आर्यन साहको हत्या भएको इलाका प्रहरी कार्यालय ढल्केबरले जनाएको छ ।आर्यन सोमबारदेखि हराइरहेका थिए । आफन्त र प्रहरीले समेत उनको खोजी गरिरहेका थिए । मंगलबार बिहान आफ्नै घरको पछाडि आर्यनको शव फेला परेको हो । बालकको शव देखेपछि परिवारका सदस्यहरुले प्रहरीलाई खबर गरेका थिए ।शव पोस्टमार्टमको लागि पठाइएको र घटनाबारे आवश्यक अनुसन्धान भइरहेको इलाका प्रहरी कार्यालय ढल्केबरले जनाएको छ ।
----------
२३ वैशाख, काठमाडौं । समाजवादी पार्टीका अध्यक्ष उपेन्द्र यादवले राष्ट्रिय जनता पार्टी नेपाललाई एकतामा आउन आग्रह गरेका छन् ।नयाँ शक्ति पार्टी र संघीय समाजवादी फोरम नेपालको एकीकरणपछि बनेको समाजवादी पार्टीको घोषणा कार्यक्रममा उनले अब सानो सानो पसल थाप्ने समय नभएको भन्दै एकतावद्ध हुन आग्रह गरेका हुन् । ‘हामी आहृवान गर्छौं राजपा लगायतका पार्टीलाई, आउनुस् परिवर्तनको दिशामा अघि बढौं’ उनले भने ।दुई पार्टीको एकता अगाडि पनि राजपालाई नेताहरुले एकताका लागि प्रस्ताव गरेका थिए ।
----------
२३ वैशाख, काठमाडौं । अवैध ३० तोला सुनसहित नेपाल एयरलाइन्सका एकजना कर्मचारी पक्राउ परेका छन् ।महानगरी प्रहरी परिसर, काठमाडौंले सोमबार पत्रकार सम्मेलन गरी अवैध ३० तोला सुनसहित त्रिभवन अन्तर्राष्ट्रिय विमानस्थलबाट नेपाल एयरलाइन्सका मेन्टिनेन्स हृयांगरमा कार्यरत कर्मचारी रञ्जितकुमार यादवलाई नियन्त्रणमा लिइएको जानकारी गराएको हो ।उनलाई आइतबार दोहाबाट आएको नेपाल एयरलाइन्सको फ्लाइटका यात्रु सिरहाका धर्मेन्द्रकुमार यादवले ल्याएको सो अवैध सुनसहित पक्राउ गरिएको वरिष्ठ प्रहरी उपरीक्षक बसन्तकुमार लामाले जानकारी दिए ।उनले अनुसन्धानका क्रममा दोहाबाट नेपाल एयरलाइन्समा आउने यात्रुहरुलाई आर्थिक प्रलोभनमा पारेर अवैध सुन पठाउने गरेको पाइएको पनि बताए ।यात्रुहरुले ल्याएको अवैध सुन नेपाल एयरलाईन्सका कर्मचारी यादवले बुझ्ने गरेको प्रहरीको प्रारम्भिक अनुसन्धानमा खुल्न आएको छ ।घटनाबारे थप अनुसन्धान भइरहेको पनि प्रहरीले जनाएको छ ।
----------
२३ वैशाख, वीरगञ्ज । व्यस्त जीवनशैली र अव्यवस्थित खानपानका कारण पछिल्लो समयमा अधिकांशमा मुटु पोल्ने समस्या (ग्यास्ट्रो ईसोफेजियल रिफ्लेक्स डिजिज-जिईआरडी) बढी देखा पर्न थालेको छ ।वीरगञ्जको विर्तास्थित ग्याष्ट्रो तथा लिभर क्लिनिक ईण्डोस्कोपी सेन्टरले गरेको अध्ययनका क्रममा त्यस्तो देखिएको हो । यो पेटसम्बन्धी जटिल समस्याको रुपमा विकसित हुँदै गइरहेको चिकित्सकले बताएका छन् ।गत शनिबार सेन्टरले पेट सम्बन्धी निःशुल्क स्वास्थ्य शिविरको आयोजना गरेको थियो । त्यस क्रममा शिविरमा चेकजाँचका लागि नाम लेखाएका १३३ जनाको जीईआरडी स्कोर गर्नुको साथै थुकको पिएच भ्यालु मापन गरिएको थियो ।थुकमा अम्लीयपना कति छ भनेर जान्नका लागि पिएच भ्यालु मापन गर्ने गरिन्छ । जिईआरडी स्कोरिङका लागि ६ वटा प्रश्नावली सहितको र्फम तयार गरिएको थियो । बिरामीले दिएको उत्तरको आधारमा स्कोरिङ गरियो ।परीक्षणमा बारा, पर्सा, रौतहटका गरी १३३ जनाको स्वास्थ्य परीक्षण गरिएको थियो । जसमध्ये ७४ जना पुरुष र ५० जना महिला थिए । ३ जना बालक र ६ जना बालिकाको जाँच गरिएका थियो ।७४ जना पुरुष मध्ये ६८ प्रतिशत पुरुष र ५० जना मध्ये ४७ प्रतिशत महिलामा जिईआरडीको समस्या देखिएको बरिष्ठ पेट तथा कलेजो रोग विशेषज्ञ डाक्टर राकेश कुमार झाले जानकारी दिए । उनका अनुसार ३ जना बालक नर्मल देखिएको भएपनि ६ जना बालिका मध्ये ५० प्रतिशतमा मुटु पोल्ने समस्या देखिएको थियो ।यस्तो अध्ययन वीरगञ्जमा आफूले पहिलोपटक गरेको बताउँदै डा झाले चेकजाँच र औषधी निशुल्क वितरण गर्नुको साथै इन्डोस्कोपी गर्नुपर्ने विरामीलाई विशेष छुट दिएको झाले बताए ।केटा मानिसमा बढी समस्या देखिनुको कारण व्यस्त जीवनशैली, खानाको ठेगान नहुनु, मद्यपान र बाहिरको खाना हुन सक्ने उनले बताए । ‘तराई मधेसको समाजमा पहिला पुरुषले खाएपछि महिलाले खाने संस्कृति छ यसले गर्दा महिला लामो समय खाली पेट बस्छन्, यसले उनीहरुमा समस्या निम्त्याउँछ,’ उनले भने ।उनका अनुसार जीईआरडी समस्या भएका मानिसमा मुटु पोल्ने, अमिलो पानी आउने, मुख तितो हुने, खाना खान मन नलाग्ने, पेट फुल्ने तथा वाकवाकी लाग्ने आदी लक्षण देखा पर्छ ।धुम्रपान, मधपान, चिया कफी बढी सेवन गर्ने, एकैपटक पेटभरी खाने, राति ढिलो खाना खाने, खाने वित्तिकै सुत्ने, चिल्लो पिरो घर बाहिरको खाना खाने, दुखाईको औषधी बढी सेवन गर्ने मानिसमा यस्तो समस्या देखिने चिकित्सकको भनाइ छ ।‘समस्या आउँदा हामी सामान्य रुपमा हेर्ने गर्छौ, मुटु पोल्यो भनेर डाईजीन लगायतका औषधी खाएर बस्छौं, तर त्यसरी हुँदैन,’ डा. झाले भनेे, ‘त्यसैबाट अल्सर र पछि गएर जटिल खानाको नलीको क्यान्सरको रुप लिन्छ ,’खानपान, रहनसहन र वातावरणको बारेमा ध्यान नदिँदा जिईआरडीको जोखिम बढ्दै जाने उनको तर्क छ ।अमेरिकामा पनि खानाको नलीमा हुने क्यान्सरलाई जटिल क्यान्सर मानिन्छ । अमेरिकन क्यान्सर सोसाईटीले सन २०१९ सार्वजनिक गरेको एक तथ्याङक अनुसार अमेरिकामा १७ हजार ६ सय ५० जनामा खानाको नलीमा क्यान्सरको संक्रमण देखिएको छ । जसमा १३ हजार ७ सय ५० जना पुरुष र ३ हजार ९ सय जना महिला छन् ।अमेरिकामा १ सय ३२ जना पुरुष मध्ये १ जना र ४ सय ५५ जना महिला मध्ये १ जनामा खानाको नलीको क्यान्सरको जोखिममा रहेको सोसाईटीको निष्कर्ष छ ।
----------
२३ वैशाख, विराटनगर । प्रदेश राजधानी विकेन्द्रित गर्ने गरी प्रदेशसभामा प्रस्ताव दर्ता भएको विरोधमा आह्वान गरिएको विराटनगर बन्द मुख्यमन्त्री शेरधन राईको आश्वासनपछि फिर्ता भएको छ ।सोमबार दिउँसो भएको सर्वपक्षीय वार्तामा मुख्यमन्त्री राईले राजधानी विराटनगरमा नै रहने र कार्यपालिका र व्यवस्थापिकाको संरचना पनि विराटनगर भन्दा बाहिर नलैजाने प्रतिवद्धता जनाएपछि बन्द फिर्ता भएको हो ।वार्तामा सहभागी विराटनगर महानगरपालिकाका मेयर भीम पराजुलीले प्रदेश राजधानी विराटनगरमा नै रहने र व्यवस्थापिका र कार्यपालिकाका संरचना पनि विराटनगर भन्दा बाहिर नलैजाने मुख्यमन्त्री र प्रदेश सांसदहरुको प्रतिवद्धतापछि सोमबार दिउँसो ४ बजेपछि बन्द फिर्ता गर्ने सहमति भएको जानकारी दिए ।उनले साँझ दिपावली गर्न विराटनगरबासीलाई आहृवानसमेत गरेका छन् ।आइतबार नेपाल कम्युनिस्ट पार्टीको संसदीय दलले प्रदेश १ को राजधानी विराटनगरमा राख्ने निर्णय गर्दै कार्यपालिका र व्यवस्थापिकाको संरचना विराटनगर, इटहरी र सुन्दरहरैंचा आसपासको क्षेत्रमा संरचना निर्माण गर्ने निर्णय गरेको थियो । मुख्यमन्त्री राई र सांसदहरुले संसदमा राजधानीको विषयमा दर्ता भएको प्रस्तावमाथि परेका संशोधन प्रस्तावहरु पनि फिर्ता लिएको लिने प्रतिवद्धता जनाएका मेयर पराजुलीले बताए ।
----------
२३ वैशाख, काठमाडौं । नेपाली कांग्रेसका महामन्त्री डा. शशांक कोइरालाले नीति तथा कार्यक्रम खोक्रो आश्वासन मात्र भएको आरोप लगाएका छन् ।सोमबार संसदमा नीति तथा कार्यक्रममाथिको छलफलमा भाग लिँदै उनले राष्ट्रपतिले प्रस्तुत गरेको अधिकांश कार्यक्रम कार्यान्वयन हुने विश्वसनीय आधार नभएको बताएका हुन् ।४ वर्षमा दोहोरो अंकको वृद्धिदर हुने सम्भावना पटक्कै छैन, आर्थिक गतिविधिको सूचांक आशावादी छैन’ उनले भने ‘वीरगञ्ज काठमाडौं र रसुवा–काठमाडौं रेलमार्गको दुई वर्षमा डीपीआर सकिने सैद्धान्तिक आधार छैन ।’कोइरालाले ५ लाख रोजगारी सिर्जना गर्ने विषय खोक्रो आश्वासन मात्र भएको टिप्पणी गरे । सबै नेपालीको स्वास्थ्य बीमा र सबै स्थानीय तहको केन्द्रसम्मको सडक कालोपत्रे गर्ने कुरा कर्णप्रिय सुनिए पनि सरकारले तोकेको समयमा पूरा नहुने बताए ।नीति तथा कार्यक्रम प्रस्तुत गर्ने क्रममा राष्ट्रपतिले ‘‘मेरो सरकार’’ भन्ने शब्दावली प्रयोग गर्नुले पुरानै अधिनायकवादी शासकहरुको मनोवृत्तिको झल्को दिएको कोइरालाले बताए । ‘यसप्रति मेरो गम्भीर आपत्ति छ । यसले स्पष्ट रुपमा अधिनायकवादी चरित्रलाई पक्षपोषण गर्छ भन्ने मेरो ठहर छ’ उनले भने ।
----------
२३ वैशाख, भोजपुर । अवैध गर्भपतन मुद्धाका फरार अभियुक्त ७ वर्षपछि पक्राउ परेका छन् । २०६९ साल जेठ २५ गते भोजपुर जिल्ला अदालतबाट ३ वर्ष कैद सजाय फैसला सुनाइएका आमचोक गाउँपालिका ३ थिदिंखा घर भइ हाल सुनसरी जिल्लाको रामधुनी नगरपालिका ६ मा बस्दै आएका राजु भनिने ३९ वर्षीय राजकुमार राईलाई प्रहरीले पक्राउ गरेको छ ।पक्राउ परेका राईलाई अदालतको आदेश बमोजिमको कैद भुक्तान हुने गरी कारागार चलान गरिएको जिल्ला प्रहरी कार्यालय, भोजपुरका प्रहरी निरीक्षक पाण्डवकुमार राजवंशीले बताए ।
----------
२३ वैशाख, महोत्तरी । महोत्तरीको बर्दिवास नगरपालिका ६ स्थित किसाननगरमा अचेत अवस्थामा फेला परेकी युवतीको उपचारका क्रममा मृत्यु भएको छ ।युवतीको उपचारको क्रममा वैशाख २० गते काठमाडौंको त्रिवि शिक्षण अस्पतालमा मृत्यु भएको इलाका प्रहरी कार्यालय बर्दिवासले जनाएको छ ।बर्दिवास नगरपालिका ६ स्थित रातुखोलाको बगरमा युवती अचेत अवस्थामा देखेपछि स्थानीयले प्रहरीलाई खबर गरेका थिए । शरीरको विभिन्न भागमा गहिरो चोट लागेको, कम्मरको हड्डी भाँचिएको, पाठेघरमा चोटको कारण रक्तस्राव भएको अवस्थामा युवती फेला परेकी थिइन् ।डीएसपी निशान्त थापाले युवतीलाई तत्कालै उद्दार गरी अञ्चल अस्पताल जनकपुर पठाइएको र त्यहाँ उपचार सम्भव नभएपछि थप उपचारको लागि काठमाडौं पठाइएको बताए ।स्थानीयले युवतीको बलात्कार भएको आशंका गरेका छन् । हालसम्म परिचय खुलेको छैन । जनकपुर अञ्चल अस्पताल स्रोतका अनुसार बलात्कारको कारण युवतीको पेल्बिक हड्डी भाँचेको र पाठेघरमा समेत गहिरो चोट लागेको छ ।घटनाको विभिन्न कोणबाट अनुसन्धान भइरहेको डीएसपी थापाले बताए । युवतीको पोष्टमार्टम रिपोर्ट आएपछि थप केही भन्न सकिने उनको भनाइ छ ।
----------
२३ वैशाख, भोजपुर । भोजपुरबाट एक सुत्केरी महिलाको हेलिकोप्टरबाट उद्धार गरिएको  छ ।रामप्रसाद राई गाउँपालिका-३ भुल्के घर भइ हाल भोजपुर नगरपालिका भोटेपसल बस्ने ३० वर्षीया कल्पना राईको शिशु जन्मिपछि घण्टौसम्म रक्तश्राव नरोकिएपछि जिल्ला अस्पताल भोजपुरले थप उपचारका लागि सुविधा सम्पन्न अस्पतालमा रेफर गरेको थियो ।राष्ट्रपति महिला उत्थान कार्यक्रमको आमा सुरक्षा कार्यक्रम अन्तरगत कल्पनाको ‘एयर लिफ्ट’बाट उद्दार गरिएको हो ।कल्पनालाई नेपाली सेनाको हेलिकोप्टरबाट विराटनगरस्थित नोबेल अस्पतालमा उपचारका लागि लगिएको श्रीमान किशोर  राईले बताए । ‘निकै आत्तिएको थिएँ । अब चाहीँ ठाउँमा पुग्ने भएँ । मेरी श्रीमती बाँच्ने भइन् सरकार मेरो लागि भगवान नै भएको छ,’ उनले भने ।राईको सोमबार विहान साढे ३ बजे घरमै डेलिभरी भएको थियो । सालनाल झरेपछि अचेत अवस्थामा रहेको र उल्टी हुन थालेपछि उनलाई अस्पताल लगिएको थियो ।उपचारमा संलग्न डाक्टर पवित्रा श्रेष्ठका अनुसार गर्भाअवस्थामा उनले नियमित स्वास्थ्य जाँच नगराएकाले यो समस्या देखिएको हो । ‘अहिले पनि अस्पतालमा उपचार गर्न मान्नु भएन, हामीले जबरजस्ती नै अर्धचेत बनाएर उपचार गर्‍यौं तर रक्तश्राव रोकिएन झन जोखिम बढेर गयो,’ डा श्रेष्ठले भनिन् । शिशुको स्वास्थ्य अवस्था भने राम्रो छ ।कल्पनाको यो शिशुको जन्मसहित ४ सन्तान भए । यसअघि तेस्रो सन्तानको पनि जन्मिने वित्तिकै मृत्यु भएको अस्पतालले जनाएको छ ।
----------
२३ बैशाख, गुल्मी । आमासँगै गुल्मी जिल्ला कारागारमा रहेकी ४ वर्षीया बालिकाले नर्सरीमा ९६ प्रतिशत अंक ल्याएकी छन् ।अघिल्लो वर्षको वैशाख १२ गते रेसुङ्गा नगरपालिकाका मेयर डिल्लीराज भुसालले हाडहाडेकी ३ वर्षीया बिपिका पुनको अभिभावकत्व ग्रहण गरी तम्घासको महेन्द्र नमूना माबिमा नर्सरीमा भर्ना गरिदिका थिए ।बिपीकाले वार्षिक परीक्षामा तृतीय स्थान प्राप्त गरेकी छन् । अहिले उनी ४ वर्षकी भइन् । बालिकाले राम्रो अंक ल्याएर उतीर्ण भएपछि मेयर भुसालले खुसी व्यक्त गरे ।बालिकाको भविष्य र सपना सम्झेर अभिभाकत्व ग्रहण गरी विद्यालय भर्ना गरिदिएको भन्दै उनले बालिकालाई निरन्तर सहयोग गर्ने प्रतिबद्धता व्यक्त गरेका छन् ।कारागारको अवस्था बुझ्ने क्रममा बालिकाले आमासँगै जेल जीवन विताइरहेको र शिक्षाबाट बञ्चित हुने अवस्था भएपछि भुसालले पढाइदिने जिम्मा लिएका थिए ।बालिकालाई कारागारबाटै विद्यालय आउने व्यवस्था मिलाइएको छ । बिपिकालाई कारागारका सुरक्षाकर्मी र कर्मचारीले दैनिक विद्यालय पुर्‍याउँछन् । साँझ शिक्षकहरुले कारागार पुर्‍याउँछन् ।उनको विद्यालय बाहेक अधिकांंश समय जिल्ला कारागारमै बित्छ । कारागार नै घर हो । केही दिनअघि आएका महान्याधिवक्ता अग्नि खरेलले बालिकालाई काठमाडौं लैजान मागेका थिए । तर, आमाले दिन मानिनन् ।कारागारका अरु कैदीबन्दीहरुले पनि शान्ता छोरी बिना एक्लै बस्न नसक्ने बताउँछन् । कारागारका निमित्त प्रमुख प्रभात मल्लिकले बालिकाको विद्यालय समय बाहेक सबै क्रियाकलाप कारागारभित्रै हुने बताए ।उनकी आमा शान्ता कर्तव्य ज्यान मुद्धामा ०७२ सालदेखि जेल सजाए भोग्दै आएकी छन् । बालिकाका बुवा भारतमा भएकोले घरमा हेरचाह गर्ने अभिभावक कोही नहुँदा उनी आमासँगै जेलमा छिन् ।आमाबाट बाहिर बस्न सक्ने भएपछि मात्रै बालिकालाई अन्य व्यबस्था गरी पढाइने मेयर भुसालले बताए । 
----------
२३ वैशाख, काठमाडौं । प्रधानमन्त्री केपी शर्मा ओलीले गणतन्त्र दिवस घरघर र परिवार परिवारमा मनाउनुपर्ने बताएका छन् । गृह मन्त्रालयमा सोमबार गणतन्त्र दिवस मूल समारोह समितिको कार्यक्रममा प्रधानमन्त्री ओलीले सरकारले गणतन्त्र दिवस मनाउने जनताले हेर्ने मात्रै नभई जनताको सहभागितामै मनाइनुपर्नेमा जोड दिए ।उनले भने ‘यो दिन परिवारभित्रै पनि उत्सवका रुपमा मनाउनुपर्छ । केही नभए घरका बच्चालाई यो दिवसको अवसर पारेर चकलेट वितरण गर्नुहोस्, किनकि आजको त्यो चक्लेट खाने बच्चा भोलिको राष्ट्रपति हुन सक्छ ।’प्रधानमन्त्री ओलीले गणतन्त्र जनताले लडेर ल्याएको बताउँदै यो दिनलाई जनताले साझा चाडका रुपमा उत्साहसाथ मनाउनुपर्नेमा जोड दिए । केही तत्वले राजतन्त्र पुनःस्थापनाको माग गरिरहेको तर त्यो स्वीकार्य नभएको उनले बताए । ‘यो जनतामाथिको हमला हो, जनतामाथिको अपमान हो । यो आपराधिक कार्य र देशद्रोही कुरा हो’ उनले भने ।जनता चुप लाग्दा प्रतिगामी तत्व सल्बलाउन थालेका छन् भन्दै जनता सचेत हुनुपर्ने अवस्था आएको प्रधानमन्त्रीको भनाइ थियो । राजतन्त्रमा हुने जन्मसिद्ध श्रेष्ठता पाखण्डी सिद्धान्त भएको प्रधानमन्त्रीको टिप्पणी थियो । उनले भने, ‘गणतन्त्र भनेको लोकतन्त्रको वास्तविक रुप हो, प्रतिस्पर्धी प्रणाली हो ।’
----------
२३ वैशाख, काठमाडौं । सरकारी सेवामा प्रवेश गरेको एउटा कर्मचारीले १५ वर्षमा कति कमाउँला ? करोड त पक्का नकट्ला किनभने लेखापाल भएको त १० वर्ष मात्र भएको छ ।तर, झण्डै ६ करोड (खर्च तथा लगानी) देखिएपछि अख्तियार दुरुपयोग अनुसन्धान आयोगले यातायात व्यवस्था कार्यालय, इटहरीका सुरेश अधिकारीविरुद्ध भ्रष्टाचारको मुद्दा हालेको छ ।अख्तियारका अनुसार जागिर अवधिमा उनको बैध आम्दानी ८८ लाख ३४ हजार ८ सय ८५ रुपैयाँ मात्र हुन्छ । तर, उनको परिवारले गरेको खर्च र लगानी ५ करोड ९८ लाख ६८ हजार ५ सय ८ देखिएको अख्तियारका प्रवक्ता प्रदीप कोइरालाले जानकारी दिए ।५ करोड १० लाख ३३ हजार ६ सय २३ रुपैयाँ अवैध आम्दानी गरेको अख्तियारको दाबी छ । अवैध आम्दानी चार श्रीमती दुर्गा अधिकारी, दीपा श्रेष्ठ (अधिकारी) सुस्मिता अधिकारी, सोममाया श्रेष्ठ, सासु पुष्पकुमारी निरौला र मामा बलराम शर्माकोे नाममा घरजग्गा खरिद, घर निर्माण, सवारी साधन खरिद र बैंकमा रकम राखेको पाइएको छ ।अख्तियारले अधिकारीसँगै ६ जनाविरुद्ध विशेष अदालतमा भ्रष्टाचार मुद्दा दायर गरेको छ ।२०५९ असोज १६ गते रोल्पाको तेवाङ गाविसको सचिवबाट सरकारी सेवा सुरु गरेका उनले २०६० जेठ २६ देखि २०६५ चैतसम्म नेपाल टेलिकमको चौथो तहको सहायक स्तरको पदमा काम गरे । २०६५ चैतमा लोक सेवा आयोगको परीक्षा उतीर्ण गरेका उनी कोष तथा लेखा नियन्त्रक कार्यालय भोजपुरमा काम गरेका थिए । २०६७ चैत २० देखि २०७४ वैशाख ६ गतेसम्म यातायात व्यवस्था कार्यालय कोशीको लेखापाल थिए ।
----------
२३ वैशाख, काठमाडौं । प्रधानमन्त्री केपी शर्मा ओलीले सरकारलाई मेरो सरकार भनेर राष्ट्रपतिले अपनत्व दिएको बताएका छन् ।सरकारको नीति तथा कार्यक्रममा राष्ट्रपतिले मेरो सरकार भनेपछि भइरहेको बहस अनौठो भएको उनले बताए । सोमबार राजधानीमा आयोजित कार्यक्रममा प्रधानमन्त्री ओलीले भने, ठूलाठूला नेताहरुलाई ब्रिटिस महारानीको गन्ध आयो । मलाई बौद्धिक दिवालिया पन देख्दा दया लाग्छ । यति साह्रो बौद्धिक दिवालिया पन हुनु हुँदैन ।’राज्य संयन्त्रको सर्वोच्च निकाय राष्ट्रपति भएकाले जुन सरकार बन्छ, त्यो राष्ट्रपतिको सरकार हुने बताए । उनले फेरि भारतमा समेत मेरो सरकार भन्ने उदाहरण दिए ।मेरो देश भन्नुको अर्थ अरुको होइन भन्ने नहुने भन्दै उनले भने, यो भनेको मेरो मात्र निजी भनेको हो र ? एउटा राष्ट्रय सामुहिक भाषाको सर्वोच्च अभिव्यक्ति हो ।’प्रधानमन्त्री ओलीले मेरो सरकार भन्दा विरोध गर्नु सामन्ती चिन्तन भएको बताए । सामान्त चिन्तन एउटा अहम भएको र अर्को अर्को इगो, अहम सबै सिद्धिएको हिनग्रन्थी हुने भन्दै उनले भने, ‘जन्मसिद्ध श्रेष्ठता भएकाले मेरो सरकार भन्ने ठीक हो तर, जनताले छानेकाले कसरी भन्नु । यो भनेको जननिर्वाचितहरुको गरिमा त्यस्तो भन्ने हैसियतकै होइन । त्यो त कमजोर हैसियतको हो भन्ने सामन्त चिन्तन हो ।’
----------
२३ वैशाख, काठमाडौं । सरकारको नीति तथा कार्यक्रममाथि प्रतिनिधिसभामा ‘कर्मकाण्डी’ बहस चलिरहेको छ । सरकारको नीति कार्यक्रम जस्तो भएपनि प्रतिपक्षी सांसदहरुले विरोध गर्नैपर्ने, सत्तारुढ सांसदले समर्थन गर्नैपर्ने त्यो बहसमा कांग्रेस सांसद प्रदिप गिरी पृथक देखिए ।उनले आफैं शैलीमा सरकारको प्रशंसा गरे, आलोचना गरे, अनि चुनौती पनि दिए ।शुक्रबार संसदमा सरकारको नीति तथा कार्यक्रम प्रस्तुत गर्दा राष्ट्रपतिले प्रयोग गरेको ‘मेरो सरकार’ शब्दले सिंगो बहस तान्यो । गिरीले पनि आफ्नो सम्बोधन त्यहीँबाट सुरु गरे तर, कांग्रेसले भन्दा फरक मत राखे ।प्रधानमन्त्रीले नीति तथा कार्यक्रममाथि गम्भीर छलफल नै नभएको हलुका टिप्पणी मात्र भयो भनेर गुनासो गरेको सुनेको भन्दै सांसद गिरीले भने, ‘तपाईहरुलाई प्रधानमन्त्रीको अध्ययनबारे कति थाहा छ तर, जेलमा वर्षौ वर्ष यत्तिकै बिताउनुभएको छैन । उहाँजस्तो सूचना भएको, जानकारी भएको व्यक्ति राजनीतिक जीवनमा कमै देखेको छु ।’प्रधानमन्त्री ओलीलाई लौह पुरुष गणेशमान सिंहसँग तुलना गर्दै उनले भने, हेर्दाखेरि केही नजानेजस्तो नबुझेको र नजानेको केही छैन ।’ तर, भाषामा अविधा, व्यञ्जना र लक्षणा हुने भन्दै ‘मेरो सरकार’बारे स्पष्टीकरण दिँदा विचार पु¥याउन प्रधानमन्त्री ओलीलाई सुझाव दिए ।परिवर्तनपछि मुलुकले राष्ट्रपति, प्रधानमन्त्री कस्तो खोजेको छ र उनीहरुको जीवनको समाजवादसँग सम्बन्ध छ कि छैन भन्ने विषय प्रमुख रहेको बताए । ‘अगाडि गाडी पछाडि गाडी, माथि हेलिकोप्टर, तल पानीजहाज, भुइँमा टेक्दै नटेक्ने मन्त्री प्रधानमन्त्रीहरु जसलाई उहाँकै पार्टीका विवेकशील सदस्यहरुले बारम्बार संकेत गरेर भन्दैछन् यो त राजा महाराजा जस्तो भयो भनेर’ गिरीले भने ।‘मेरो सरकार’को आलोचनालाई यसअर्थमा बुझ्नुपर्ने भन्दै उनले भने, ‘शब्द त्यति खतरनाक छैन तर, शब्दलाई सन्दर्भमा हेर्दा साथीहरुलाई चित्त दुख्छ ।’ उनले त्यसलाई हेरेर संसदमा मतदान नै नगरी कांग्रेसले हालेको संशोधन स्वीकार गर्न प्रधानमन्त्री ओलीलाई आग्रह गरे ।नेता गिरीले आगामी वर्षलाई वृक्षारोपण वर्ष बनाउने सरकारको नीति तथा कार्यक्रमको प्रशंसा गरे । ‘आगामी वर्ष वृक्षारोपण वर्ष मनाउने भनिएको छ, यो एकदम राम्रो प्रस्ताव छ, म मुक्तकण्ठले प्रशंसा गर्न चाहन्छु’ उनले भनेका छन् । कांग्रेसले वीपी जयन्तीमा वृक्षारोपण गरेको स्मरण गर्दै उनले सरकारको यो कार्यक्रमलाई अझ ब्यापक बनाउने गरी संशोधन हाल्नुपर्ने धारणा राखे ।त्यसपछि उनले प्रधानमन्त्रीलाई संसदको रोष्टमबाटै चुनौती समेत दिएका छन् । ‘यो संसदमा मात्र ह्वीप लागू नहुने गरी गोप्य ढंगले थाहा होस् त पानीजहाजको प्रस्ताव कतिलाई मान्य छ ? हेरौं त म’ गिरीले चुनौती दिए ।पानी जहाज पनि चाहिने तर, त्यसअघि नेपाल एयरलाइन्समा २०÷२५ वटा विमान चलाउनुपर्ने उनको जोड छ । ‘२०÷२५ वटा जहाज चलाउँ । त्यसपछि रेल बनााउँ अनि पानी जहाज चलाउँला’ उनलेभने । अहिले नै पानीजहाजको कुरा गर्नु माक्र्सवादी शैलीमा मनोगत मात्रै हुने भन्दै उनले वस्तुगत कुरा गर्न प्रधानमन्त्रीलाई आग्रह गरे ।उनले आग्रह गरे ‘त्यसैले हे राष्ट्रपति महोदय, हे प्रधानमन्त्री महोदय, जनताको चाहना हजुरको चाहना हो । मेरो पूर्ण समर्थन छ । तर छिटो होइन अलि ढिलो गरौं । पानी जहाज भन्दा पहिले वृक्षारोपण गरौं ।’कांग्रेस सांसद गिरीले प्रत्येक दिन सरकार एक कदम अगाडि भन्ने प्रशंग उठाए । ‘यो गम्भीर वक्तव्य हो । प्रत्येक दिन एक कदम त चाल्नैपर्छ, एक कदम पर्याप्त हुन्छ’ भन्दै उनले सरकारलाई सोधे ‘तर कदम कता चालिँदैछ । पूर्वतिर उन्मुख कि पश्चिमतिर ? समाजवादोउन्मुक कि दलालबादो उन्मुख ?नेता गिरीले सरकारलाई विकासको मोडलबारे पनि विचार गर्न आग्रह गरे । आर्थिक वृद्धिदरलाई मात्र विकास मान्ने मोडल संसारभर असफल भइरहेको भन्दै उनले विकासको नयाँ मोडलबारे सोच्न पनि आग्रह गरे । ‘विकासको अर्को मोडल पनि छ । साधारण पढेको मान्छेले गुगलमा हे¥यो भने पनि थाहा हुन्छ ।’प्रधानमन्त्रीलाई उनले आग्रह गरे ‘अल्टरनेटिभ डेभलपमेन्टबारे पनि सोच्नुस्, जहाँ वृद्धिदर होइन, रोजगारको बारेमा चिन्ता गरिन्छ ।’नीति तथा कार्यक्रममा उल्लेख गरिएको ५ लाखलाई रोजगारी दिने विषयको समर्थन गर्दै उनले त्यो काम गरेर देखाएमा विश्वले अनुकरण गर्ने पनि आग्रह गरे ।५ लाखलाई रोजगारी दिनुस्, १० वर्षपछि विश्वले तपाईको अनुकरण गर्नेछ, अमेरिका र बेलायत छाडिदिनुस्’ उनले भने ‘कुनै समय गौतमुद्ध लोकप्रिय भएजस्तै वर्तमान सरकारका नेता पनि तेस्रो विश्वमा लोकप्रिय हुन्छ ।’गिरीले नेपालको विकास आर्थिक वृद्धिदरको आधारमा होइन, विदेशमा खटिएका नेपालीलाई फिर्ता ल्याउने सामथ्र्यको आधारमा नापिनुपर्ने बताए ।नीति तथा कार्यक्रममा विपक्षी दल सबैसँग यति राम्रो सहकार्य र विश्वास भएको वातावरण नै थिएन’ भन्ने वाक्यांशमा सत्तापक्षको दृष्टि नपुगेको गिरीले टिप्पणी गरे । ‘यति नराम्रो सत्तापक्ष र विपक्षीको सम्बन्ध नै थिएन’ उनले भने ‘प्रधानमन्त्री र विपक्षी दलको नेताको कोठा सँगै कोठा राखेको छ, यिनीहरुको भेट भइराखोस् भनेर तर अहिलेको सन्दर्भमा एउटाको बैठक सिहदरबारमा एउटाको यहाँ (नयाँ बानेश्वरमा) राखे हुन्छ । भेट नभएकै जाति छ ।’
----------
२३ वैशाख, काठमाडौं । चालू आर्थिक वर्ष २०७५/७६ सकिन ७० दिन बाँकी रहँदा सरकारी निकायहरु डेढ खर्ब रुपैयाँ विकास बजेट सक्नुपर्ने दबाबमा छन् ।काम गर्नुपर्ने बेलामा उँघेर बस्ने अनि समय घर्केपछि नाटकीय रुपमा बजेट खर्च गर्ने परिपाटी खासगरी सरकारका विकासे अड्डाहरुले बसालेका छन् । दुई तिहाई बहुमतको सरकारले यस्तो पारा नमान्ने अपेक्षा थियो, जुन पूरा हुन सकेन । यसपालि पनि आर्थिक वर्ष सकिन लागेपछि मात्र सरकारी निकायहरु आङ तान्न थालेका छन् ।जेठ लाग्नै आँट्दा लामोसाँँघु–तामाकोशी–जिरी सडक आयोजनाको खाडी–चौर–मुन्डे खण्ड कालोपत्रेका लागि भन्दै आइतबारबाट सवारी आवागमन रोकिएको छ ।काठमाडौंमा विस्तार भइरहेका बौद्ध–जोरपाटी, कलंकी–नागढुंगालगायतका विभिन्न सडक कालोपत्रे र आरसीसीको काम सुरु भएको छ । देशका विभिन्न स्थानीय तहले पनि सडक तथा अन्य विकासे आयोजनामा हतारमा बजेट खन्याउँदै छन् ।विकास खर्च बढाउने ध्याउन्नमा लागेको सरकारले वर्षा लागेपछि सुरु गरेका कालोपत्रेको दिगोपनामाथि प्रश्न उठ्ने गरेको छ । अहिले अधिकांश सडकमा भइरहेको ‘कार्पेट पिच’ गुणस्तरहीन छ । अबको ३ महिनापछि यी सडकमा खाल्डो पर्ने र अर्को वर्ष पुरानै अवस्थामा फर्किने विगतका अनुभवले देखाउँछ ।ठेकेदारहरु यही हतारमा तर मार्दैछन् । सम्झौता गरेर वर्ष दिनभरि हराउने ठेकदार वर्षा लागेपछि काममा फर्किएका छन् । अधिकांश आयोजनाको फिल्डमा यो समयमा धमाधम काम भइरहेजस्तो देखिन्छ । विकासे अड्डाका अधिकारीहरुले तिव्र विकास भइरहेको बताउने मौसम पनि यही भएको छ ।विकासको कागजी घोडा दौडाइने यो मौसममा धमाधम सडक, पेटी, नालालगायतका संरचना निर्माण तथा मर्मत लगायतका काम सुरु भएका छन् । ग्रामीण क्षेत्रमा पनि डोजर र स्काभेटरले मनग्गे धुलो उडाइरहेका छन् ।के साना, के ठूला विकासका सबै योजना–आयोजनामा प्रगतिको कागजी घोडा बड्केको छ । त्यसैका आधारमा सरकारी ढुकुटीबाट दैनिक करोडौं विकास बजेट निकासा हुँदैछ । तर, फिल्डमा कामको गुणस्तर हेर्ने कसले ?‘असारे विकास’ को रोगले नेपाललाई सताएको लामो समय भइसक्यो । ‘कुन कामको जिम्मेवार को हो ? काम नहुँदाको वा कम गुणस्तरका हुँदाको जवाफादेही को हो ?’, अर्थशास्त्री केशव आचार्य प्रश्न गर्छन्, ‘अनि अनुगमन, मूल्यांकन र कारवाही गर्ने कसले हो ?’यी तीनवटा कुराको उत्तर नखोजेसम्म असारे वर्षा र हिलो कुरेर विकास गर्ने चलन चलिरहने उनी बताउँछन् । ‘बहुदलीय व्यवस्थामा मौलाएको असारे विकासले ठेकेदारलाई बलियो बनाएको छ’, उनले भने, ‘त्यसबाट कर्मचारीतन्त्रले लाभ र जनताले सास्ती पाएका छन्, राज्यकोषको हानी भएको छ ।’सरकारले चालु आवका लागि कूल विनियोजित बजेट खर्च गर्न नसक्ने लगभग पक्का छ । विगतको जस्तै वर्तमान सरकारले पनि आफ्नो बजेटको अर्धवार्षिक समीक्षामार्फत बजेट प्रक्षेपण संशोधन गर्दै खुम्चाएको थियो । संशोधित अनुमान अनुसार पनि खर्च गर्न सरकार असमर्थ हुने देखिएको छ ।सरकारले यो वर्ष ३ खर्ब १३ अर्ब ९९ करोड ८२ लाख रुपैयाँ विकास खर्च छुट्याएकोमा हालसम्म १ खर्ब १९ अर्ब ४६ करोड अर्थात् ३८.०५ प्रतिशत मात्र मात्र खर्च गर्न सकेको छ ।विकासको लागि छुट्याइएको सबै रकम सक्ने हो भने अबका ७० दिनमा ६२ प्रतिशत अर्थात् १ खर्ब ९४ अर्ब खर्चनुपर्छ । संशोधित अनुमान (८४.५ प्रतिशत) मात्रै खर्चिने गरी काम भयो भने पनि जेठ र असारमै १ खर्ब ४६ अर्ब रकम असारे हिलोमा हाल्नुपर्ने देखिन्छ ।अर्थ मन्त्रालयका अधिकारीहरु भने संशोधित लक्ष्य भेटिनेमा ढुक्क छन् । ‘काम भएर पनि भुक्तानी नलिएका आयोजनाहरुले धमाधम बिल पेश गर्न थालेका छन्’, अर्थका एक अधिकारी भन्छन्, ‘ती रकम भुक्तानी भएपछि विकास खर्चको दर ह्वात्तै बढ्छ ।’सरकारले खर्च हुन नसक्ने देखिएका रकम खर्च गर्न सक्ने आयोजनाहरुमा रकमान्तर गरिएकाले आवको अन्त्यसम्म २ खर्ब ६५ अर्ब २६ करोड विकास बजेट खर्च हुन सक्ने उनको दावी छ ।विकासे मन्त्रालयका अधिकारीहरु भने कतिपय आयोजनामा काम गर्न अप्ठेरो भएर सबै विकास बजेट खर्च हुन नसक्ने बताइरहेका छन् ।सरकारले करिब १० महिनाको अवधिमा झण्डै ५९ प्रतिशत चालु खर्च गरेको छ । ८ खर्ब ४५ अर्ब चालु खर्च गर्ने लक्ष्य राखेको सरकारले ४ खर्ब ९५ अर्ब चालु खर्च गरिसकेको छ ।वित्तीयतर्फ २९.९५ प्रतिशत मात्रै रकम खर्चिएको छ । यो वर्ष १ खर्ब ५५ अर्ब ७१ करोड वित्तीय खर्च छुट्याइएकोमा न्युन वित्तीय खर्च भएको छ ।कुल बजेटको ५०.३३ प्रतिशत मात्रै खर्च भएको छ । १३ खर्ब १५ अर्बको बजेट ल्याएको सरकारले साढे १० महिनाको बीचमा ६ खर्ब ६१ अर्ब मात्रै खर्च गर्न सकेको छ । अब लक्ष्य भेट्टाउने हो भने आधाभन्दा बढी बजेट दुई महिनामै खर्च गरिसक्नुपर्छ ।विनियोजित बजेट खर्च नहुने प्रणाली सुधार्न संविधानमा भएको व्यवस्था अनुसार सरकारले जेठ १५ मै बजेट ल्याउन थालेको छ । त्यसरी नयाँ आवको बजेट अघिल्लो आवमै पारित गरेर साउन १ देखि बजेट कार्यान्यवनमा लैजान अख्तियारी दिइन्छ । सरकारको सार्वजनिक खर्च प्रणालीमा भने यो संवैधानिक व्यवस्थाको प्रभाव देखिएको छैन ।सरकारले साउनभित्रै नयाँ आयोजना तथा कार्यक्रमको त्रैमासिक विभाजनसहितको वार्षिक खरिद योजना तयार गरी स्वीकृत गरिसक्नुपर्ने र नयाँका हकमा पनि सोही अवधिभित्र आयोजना कार्यालय स्थापना गरिसक्न पहल गरेको छ ।अर्थमन्त्री युवराज खतिवडाले काम भइसकेको अवस्थामा ठेकेदारलाई दिने भुक्तानी अल्झाएर नराख्न विकास आयोजनाका अधिकारीलाई निर्देशन दिएका पनि छन् । यतिमात्र होइन, आर्थिक वर्षको फागुनसम्म स्वीकृत नभएका कार्यक्रमको बजेट ‘सरेन्डर’ गरी ढुकुटीमा ल्याउने अभ्यास पनि अवलम्बन गरिएको छ ।तर, नेताहरुले खल्तीबाट झिकेका योजनाहरुलाई संघीय बजेटमै घुसाउने चलनले आयोजना अध्ययन गरेर ठेक्का लगाउँसदासम्म वैशाख कट्ने अवस्था आएको सडक विभागका एक अधिकारी बताउँछन् ।उनका अनुसार, ठूला तथा क्रमागत योजनामा खर्च गर्न समस्या छैन, तर नेताका खल्तीबाट आएका हचुवाका योजना कार्यान्वयनका लागि परियोजना प्रतिवेदन तयार गरेर ठेक्का लगाउँदासम्म जेठ लाग्छ । ती अधिकारी भन्छन्, ‘उता राम्रो काम भइरहेका आयोजनामा भने बजेट अभाव भने रहिरहन्छ ।’सरकारले गरेको बजेटमा स्वीकृत कार्यक्रमहरू असोज मसान्तसम्म ठेक्का सम्झौता गरिसक्नुपर्ने समयतालिकाको व्यवस्थाबाट पनि केही फाइदा देखिएको छैन ।भौतिक पूर्वाधार तथा यातायात मन्त्रालयका प्रवक्ता शिवहरि सापकोटा विशेष गरी विकास आयोजनको काार्यन्वनयनस्थलमा र्नै समस्या रहेको बताउँछन । तयारी नगरी ठेक्का लगाउने र ठेकेदारले पनि जिम्मेवार भएर काम नगर्ने गर्दा विकासे आयोजनामा समस्या देखिने गरेको उनको भनाइ छ ।
----------
२३ वैशाख, काठमाडाैं । संघीय समाजवादी फोरम र नयाँ शक्ति पार्टी नेपालबीच एकता भएर बनेको, भएको छ । सोमबार आयोजित एकता कार्यक्रममा संघीय परिषदका अध्यक्ष डा. बाबुराम भट्टराई र केन्द्रीय समितिको अध्यक्षमा उपेन्द्र यादवको घोषणा भएको हो ।पार्टीको वरिष्ठ नेता अशोककुमार राईलाई घोषणा गरिएको छ भने सहअध्यक्षको जिम्मेवारी राजेन्द्रप्रसाद श्रेष्ठलाई दिइएको छ ।यस्तै उपाध्यक्षहरू  नवराज सुवेदी, परशुराम खापुङ, युवराज कार्की, रकम चेम्जोङ, रेणुकुमारी यादव, हिसिला यमी, लालबाबु राउत र हेमराज राई छन् ।महासचिवहरूमा गंगानारायण श्रेष्ठ, रणध्वज कन्दङ्वा र रामसहायप्रसाद यादव छन् ।उपमहासचिव डम्बर खतिवडा, दानबहादुर विश्वकर्मा, प्रकाश अधिकारी र सचिवहरुमा मोहम्मद इस्तियाक राई, दूर्गा सोब, परशुराम बस्नेत र प्रशान्त सिंह रहेका छन् ।कोषाध्यक्षको जिम्मेवारी विजयकुमार यादवले पाएका छन् ।
----------
२३ वैशाख, काठमाडौं । नेपाली कांग्रेसका सांसद गगन थापाले समृद्ध नेपाल, सुखी नेपालीको नारा फेर्न सरकारलाई सुझाव दिएका छन् ।सरकारको नीति तथा कार्यक्रममाथि संसदमा भएको छलफलमा भाग लिादै उनले नीति तथा कार्यक्रम र प्रधानमन्त्रीले योजना आयोगमा वठाएको पत्र हेर्दा यो नारा फेर्नुपर्ने बेला आएको बताए । उनले भने, अब समृद्ध नेपाल, सुखी नेपाली होइन, समृद्ध दमक, सुखी केपी ओली भन्ने नारा लगाओस् ।’उनले अघि भने, ‘सुखी हुन नपाउने हामीहरुको भने श्री पशुपतिनाथले कल्यण गरुण ।’
----------
२३ वैशाख, काठमाडौं । नेपाल कम्युनिस्ट पार्टीका महासचिव विष्णु पौडेलले ललिता निवास परिसरको जग्गा प्रकरणमा आफू दोषी ठहर भएमा जुनसुकै सजाय भोग्न तयार रहेको बताएका छन् ।सोमबार संसदमा नीति तथा कार्यक्रममाथिको छलफलमा उनले ललिता निवासको जग्गा व्यक्तिको नाममा दर्ता भएको विषयमा सरकारले गम्भीरतापूर्वक छानबिन गर्नुपर्ने र दोषीलाई कारबाही गर्नुपर्ने बताए ।‘ललिता निवास परिसरको जग्गा प्रकरणमा गम्भीरतापूर्वक छानबिन होस्, सत्यतथ्य सार्वजनिक होस् दोषीलाई कडा कानूनी कारबाही होस् भन्ने माग गर्दछु’ उनले भने ‘र म आफू दोषी ठहर भए जुनसुकै सजायँ भोग्न तयार छु ।’सरकारले व्यक्तिको नाममा गैरकानूनी तरिकाले दर्ता गरिएका सरकारी स्वामित्वको एवं सार्वजनिक जग्गा सरकारको नाममा फर्काउन चालेको कदमको स्वागत गर्ने पनि नेता पौडेलले बताए ।
----------
२३ वैशाख, वीरगञ्ज । बारामा प्रतिबन्धित लागूऔषध ओसार पसारमा संलग्न र लेनदेन मुद्दाका फरार अभियुक्त पक्राउ परेका छन् ।पक्राउ पर्नेमा सुवर्ण गाउँपालिका ७ बडकी फुलबरिया बस्ने १८ बर्षका अखिलेश प्रसाद यादव र कलैया उपमहानगरपालिका ७ का रबिनकुमार पासवान रहेका छन् ।वैशाख २२ गते गते बिआर ०५ क्यु ३६४७ नम्बरको मोटरसाइकलमा भारतबाट प्रतिबन्धित औषधी ल्याउँदै गर्दा यादव पक्राउ परेका हुन् । उनको साथबाट नेपालमा प्रतिबन्धित विभिन्न प्रकारका औषधी बरामद भएको प्रहरीले जनाएको छ ।औषधीसहित पक्राउ गरी थप अनुसन्धान एवं आवश्यक कारबाहीका लागि यादवलाई औषधी व्यवस्था विभाग वीरगञ्जमा पठाइएको प्रहरीको भनाइ छ ।त्यसैगरि बारा प्रहरीले लेनदेन मुद्दामा फरार रविन पासवानलाई पक्राउ गरेको हो । आइतबार गाउँबाटै फेला पारी पक्राउ गरी बारा जिल्ला अदालतमा पेश गरेको थियो । सम्बन्धित व्यक्तिलाई तिर्नुपर्ने रकम चुक्ता गरी पासवान छुटेको प्रहरीले जनाएको छ ।यसैबीच बारामा प्रहरीले विभिन्न मितिमा बरामद गरेको २ हजार ५ सय लिटर अवैध घरेलु मदिरा नष्ट गरेको छ ।
----------
२३ वैशाख,काठमाडौं । प्रदेश ३ का मुख्यमन्त्री डोरमणि पौडेलले मुलुकका चारै औद्योगिक क्षेत्रमा विचौलियाको चलखेलका कारण चलखेलका कारण नयाँ उद्योग भित्रन नसकेको बताएका छन् ।औद्योगिक क्षेत्र कब्जा गर्ने प्रचलन रहेको भन्दै उनले उद्योगीको सहयोग भएमा मात्र कब्जा गर्ने परम्परा हटाउन सकिने बताए ।नेपाल उद्योग परिसंघ प्रदेश ३ ले गरेको स्वागत तथा परिचयात्मक कार्यक्रममा मुख्यमन्त्री पौडेलले नेपाली उत्पादनलाई प्रथमिकता दिने उद्योगलाई सहयोग गर्न प्रदेश सरकार तयार रहेको पनि जानकारी दिए।यी औद्योगिक क्षेत्र केन्द्र सरकार मातहत रहेसम्म विकृति अन्त्य नहुने भन्दै उनले प्रदेश सरकार मातहत ल्याउने प्रयास भइरहेको बताए । मुख्यमन्त्री पौडेलले ललितपुर औद्योगिक क्षेत्र खुल्ला वेश्यावृत्तिको केन्द्र बनेको पनि आरोप लगाए । त्यहाँ उद्योग भन्दा पनि बढी निजी बसोबास रहेको पौडेलको भनाइ छ ।कार्यक्रममा नेपाल उद्योग परिसंघका केन्द्रीय अध्यक्ष सतिसकुमार मोरले  नयाँ औद्योगिक क्षेत्रलाई प्रदेश मातहत राखेर काम गरेमा औद्योगिक विकास सम्भव हुने बताए ।
----------
२३ वैशाख, काठमाडौं । सोमबार साँझ काठमाडौंको कोटेश्वरमा भेटिएको शंकास्पद वस्तु बम नभएको पुष्टि भएको छ ।कोटेश्वर चोकबाट तीनकुनेतर्फ मिनी ट्रकहरु पार्किङ गरेको ठाउँमा भेटिएको झोलामा विस्फोटक पदार्थ नभएको पुष्टि भएको महानगरीय प्रहरी वृत्त नयाँ बानेश्वरका डीएसपी गोविन्द काफ्लेले जानकारी दिए ।‘झोलामा विस्फोटक पदार्थ नभएको पुष्टि भएको छ’ उनले भने । सोमबार साँझ शंकास्पद झोला भेटिएपछि नेपाली सेनाको बम डिस्पोजल टोलीलाई बोलाइएको थियो ।साँझको समयमा सडक नजिकै शंकास्पद वस्तु भेटिँदा कोटेश्वर क्षेत्रको यातायात असहज भएको थियो । तीनकुनेबाट कोटेश्वरतर्फ जाने सडक केहीबेर बन्द भएको थियो ।
----------
२३ वैशाख, विराटनगर । प्रदेश १ को स्थायी राजधानी बिराटनगर तोकिएको छ । प्रदेशसभाको सोमबार बसेको बैठकले मोरङको औद्योगिक नगरी विराटनगरलाई प्रदेशको स्थायी राजधानी बनाउने प्रस्ताव बहुमतले पारित भएको हो ।९३ सदस्यीय प्रदेशसभामा ६ जना अनुपस्थित रहे भने ८६ सदस्यले प्रस्तावको पक्षमा मतदान गरे । विपक्षमा भने कुनै मत परेन ।प्रदेशसभामा धनकुटालाई प्रदेश राजधानी बनाउनुपर्ने सहित चार प्रस्ताव पनि दर्ता भएको थियो । तर, सत्तारुढ नेकपाका बुद्धिकुमार राजभण्डारीको प्रस्तावालाई समर्थन गर्दै सबैले प्रस्ताव फिर्ता लिएका थिए ।प्रदेश नं १ को स्थायी राजधानी विराटनगर भएपनि कार्यपालिका र व्यवस्थापिकाका लागि बन्ने नयाँ संरचना सुनसरीको इटहरी, सुन्दरहरैंचा र विराटनगर आसपास क्षेत्रमा बन्ने प्रस्तावको कैफियतमा उल्लेख छ ।सबै कार्यालय बिराटनगरमै हुनुपर्ने भन्दै सोमबार बिराटनगरमा हड्ताल समेत भएको थियो । मुख्यमन्त्री शेरधन राईले माग सम्बोधन गर्ने आश्वासन दिएपछि हड्ताल फिर्ता भयो । प्रदेशसभा सदस्य केदार कार्कीले कार्यपालिका तथा व्यवस्थापिकाका नयाँ संरचना एकै ठाउँमा बन्नुपर्ने बताए ।तर, प्रदेशको नाम भने तय भएको छैन । नाम तय नगरी सोमबारदेखि प्रदेश अधिवेशन अन्त्य भएको छ ।
----------
२३ वैशाख, जनकपुरधाम । राष्ट्रिय राजनीतिमै एक समयको चर्चित नाम हो, खुशीलाल मण्डल । राजनीतिमै जीवन बिताएका मण्डल अहिले भने गुमनाम जस्तै छन् । २००७ सालको राणा बिरोधी आन्दोलनबाट राजनीतिमा आएका उनी लामो समय नेपाली कांग्रेसमा रहे ।२०४६ सालमा प्रजातन्त्र पुनर्स्थापनापछि मण्डलले कांग्रेसभित्र संविधानसभाको मुद्दा उठाए । पार्टी नेतृत्वले त्यसमा चासो नदेखाएपछि उनी निस्कृय बने । ‘त्यसपछि २०५१ सालमा स्व. गजेन्द्रनारायण सिंहको नेपाल सदभावना पार्टीमा प्रवेश गरेर मधेसका लागि आवाज उठाउन थालें’, उनी भन्छन् ।खुशीलाल मण्डल मधेस समस्या समाधानका लागि पटक-पटक आन्दोलनमा होमिए । अहिले चाहिँ राजनीतिक घटनाक्रम नियाल्नमा सीमित बनेका देखिन्छन् । उनी मधेस मुद्दा बर्बादीको संघारमा पुगिसकेको देखिरहेका छन् । ‘मधेसवाद बाँकी रहेन’, उनले भने, ‘मधेसको नाममा राजनीति गर्नेहरु सत्ता सुखमा लागिपरेका छन् ।’विगतमा मधेसबिरोधी काम गर्नेहरुसँगै अहिलेका मधेसका मसिहाहरु मिलेको मण्डलको आरोप छ । ‘केही अघिसम्म केपी ओलीलाई मधेस बिरोधी, प्रतिकृयावादी देख्नेहरु अहिले उनैले दिएको कुर्सिमा विराजमान छन्’, उनले भने, ‘मधेसको राजनीतिमा मधेसवाद बाँकी रहेको भए यो कसरी सम्भव हुन्थ्यो ।’पुराना नेता मण्डल केपी ओली मात्र होइन, बाबुराम भट्टराई पनि खाँटी मधेसबिरोधी देख्छन् ।मधेसको नाममा राजनीति गर्ने उपेन्द्र यादवले तिनै भट्टराईसँग पार्टी एकता गर्न लागेको सुन्दा आफूलाई धेरै अनौठो नलागेको उनले बताए । उनले भने, ‘मधेसवाद बाँकी रहेको थियो भने यस्तो सम्भव थिएन ।’२३ कात्तिक २०६३ मा संविधानसम्बन्धी एउटा छलफलमा मधेसप्रति आफ्ना असली धारणा राखेपछि भट्टराईलाई आफूले राम्ररी चिनेको मण्डल बताउँछन् । ‘छलफलमा नागरिकताको कुरा उठ्नेवित्तिकै बाबुरामजी ‘सबै भारतीयलाई नागरिकता दिइहाल्नुस्, तपाईंहरु पनि उतैबाट आउनुभएको होइन ?’ भन्दै कड्किनुभो’, उनले भने, ‘ओलीजीले पछि त्यही भन्न थाल्नुभो ।’अहिले मधेसको नाममा राजनीति गर्नेहरु सत्ता सुखमा डुबेको देख्छन्, मण्डल । ‘उपेन्द्रले ओलीलाई सबभन्दा प्रतिकृयावादी र मधेसबिरोधी भनेका होइनन् ? अहिले ओली सुधि्रएर उनी सत्तामा गएका हुन् ?, उनले भने, ‘उपेन्द्रले संविधान संशोधनको मन्त्र जपेर मधेसीलाई धोका दिइरहेका छन् ।’२३ फागुन २०७२ मा मलेठमा पाँच जनालाई मर्न उक्साउने र सहिदहरुको वार्षिकी मनाउनुभन्दा अघि नै सरकारमा जाने घोषणा गर्नुले उपेन्द्र यादवको मधेस-चिन्ता प्रष्ट पारिसकेको भन्दै मण्डलले तितो पोखे । ‘राजपाका नेताहरुको पनि चरित्र त्यस्तै छ’, उनले भने, ‘मधेसको नाममा राजनीति गर्नेहरु लोभीपापी बनिसकेका छन् ।’उपेन्द्र यादवलाई राजनीतिमा आउन सदभावना पार्टीले मौका दिएको बताउँछन् मण्डल । अन्तरिम संविधान जारी हुँदा सदभावना पार्टीले बिरोध गरेको भए उपेन्द्र यादवले आजको हैसियत बनाउने मौकै नपाउने उनले बताए ।१ माघ २०६३ मा अन्तरिम संविधान घोषणा हुँदा सदभावना पार्टीको तर्फबाट हृदयेश त्रिपाठी सरकारमा थिए । ‘त्यस बेला पार्टीले तत्कालै अन्तरिम संविधानको बिरोध गर्नुपर्ने थियो, तर गरेनन्’, मण्डलले भने, ‘सदभावना नबोल्दा संविधान जलाएर उपेन्द्र एकाएक नेता बने ।’संस्थापक अध्यक्ष गजेन्द्रनारायण सिंहको निधनपछि सदभावना पार्टीलाई व्यक्तिगत स्वार्थले बर्बाद बनाएको मण्डल बताउँछन् । सिंहको निधनपछि त्रिपाठी र राजेन्द्र महतोको कारण पार्टी छिन्नभिन्न बनेको उनले बताए । यी दुईको मत नमिलेपछि स्व. सिंहकी पत्नी आनन्दीदेवीलाई अध्यक्ष बनाइएको उनको भनाइ छ ।पार्टी जोगाउन आफूले सक्दो प्रयास गरेको बताउँदै मण्डल भन्छन्, ‘मैले नेतृत्व लिएपछि सर्वोच्च अदालतले सरिता गिरिलाई मान्यता दिएर पार्टीलाई इतिहासमा सीमित गरिदियो ।’
----------
२३ वैशाख, विराटनगर । प्रदेश १ को संरचना स्थापनाबारे सत्तारुढ नेकपाले गरेको निर्णयप्रति असन्तुष्टि जनाउँदै विराटनगरका राजनीतिक दल तथा पेशाकर्मीहरु संघर्षमा उत्रिएका छन् । अनिश्चितकालीन बन्दसहितको संघर्षका कार्यक्रम राखेर दल तथा पेशाकर्मीहरु संघर्षमा उत्रिएपछि विराटनगरको जनजीवन प्रभावित बनेको छ ।नेकपाको प्रदेश १ संसदीय दलको बैठकले विराटनगरलाई प्रदेश राजधानी बनाउने निर्णय गर्दै त्यसका संरचना वृहत विराट क्षेत्र विकासअन्तर्गतका इटहरी र सुन्दरहरैचामा राख्ने निर्णय गरेको थियो । प्रदेश संसद्मा बहुमतप्राप्त नेकपाले यस्तो निर्णय गरेसँगै राजनीतिक दल तथा विराटनगरका विभिन्न पेशाकर्मीहरु नागरिक दबाव समूह बनाएर संघर्षमा उत्रिएका हुन् ।गठित शान्ति पूर्ण दबाव समितिमा कांग्रेस, संघीय समाजवादी फोरम, राजपादेखि उद्योगी, व्यवसायीहरु छन् । स्वयं नेकपा विराटनगरसमेत आफ्नै पार्टीको निर्णयविरुद्ध शान्तिपूर्ण दबाव समूहमा मिसिएको छ ।प्रदेशका संरचनाहरु इटहरी र सुन्दरहरैचामा नराखेर विराटनगरमै राख्नुपर्ने माग उनीहरुको छ । प्रदेश १ राजधानी सार्ने षड्यन्त्र भएको आरोप लगाउँदै उनीहरुले विराटनगरलाई नै राजधानी बनाउने सुनिश्चितता गर्न पनि माग गरेका छन् । अनिश्चितकालीन विराटनगर बन्दले साेमबार बिहानैदेखि जनजीवन प्रभावित भएको छ ।  उद्योग, कलकारखाना तथा बजार खुलेका छैनन् भने लामो तथा छोटो दूरीका सवारी नचल्दा आवतजावतमा असर परेको छ । यद्यपि, शैक्षिक संस्थामा भने बन्दको असर देखिएको छैन ।बन्दकर्ताहरु बिहानैदेखि सडकमा निस्किएका छन् । बन्दले जनजीवन केही प्रभावित बने पनि अप्रिय घटना भने नभएको जिल्ला प्रहरी कार्यालय, मोरङले जनाएको छ ।
----------
२३ वैशाख, काठमाडौं । भारतमा लोकसभाको पाँचौ चरणको मतदान सुरु भएको छ । यस चरणको चुनावमा केही दिग्गज नेताको प्रतिष्ठा दाउमा छ ।सोमबारको चुनावमा यूपीए अध्यक्ष सोनिया गान्धी, कांग्रेस अध्यक्ष राहुल गान्धी, केन्द्रीय गृहमन्त्री राजनाथ सिंह, स्मृति इरानीसहित ६४७ नेताहरुको भाग्य फैसला हुनेछ ।सोमबार ७ राज्यका करिब ८ करोड ७५ लाख मतदाताले ५१ सांसद चुन्नेछन् । ५१ सिटका लागि ६४७ जना उम्मेदवार चुनावमा उठेका छन् ।कुल ५१ सिटमध्ये सन् २०१४ को चुनावमा भाजपाले ३९ सिट र कांग्रेसले २ सिट जितेका थिए । अन्य सिट विपक्षी दलहरुले जितेका थिए ।सोमबार उत्तर प्रदेशको सबैभन्दा धेरै १४ सिट, राजस्थानका १२ सिट, पश्चिम बंगाल र मध्यप्रदेशका ७-७ सिटमा चुनाव भइरहेको छ । यसैगरी बिहारका ५ र झारखण्डका चार सिटमा पनि सोमबार नै मतदान भइरहेको छ । जम्मु-कश्मिरको लद्दाख सिट र अनन्तनाग सिटका लागि पुलवामा र शोपिया जिल्लामा पनि चुनाव भइरहेको छ ।भारतको चुनाव आयोगले ९४ हजार मतदान केन्द्र बनाएको छ । मतदान केन्द्रमा सुरक्षा व्यवस्था कडा पारिएको छ । पाँचौ चरणको मतदानसँगै ४२४ सिटमा चुनाव सम्पन्न हुनेछ । बाँकी ११८ सिटमा १२ मे र १९ मेमा चुनाव हुनेछ ।सोनिया गान्धी आफ्नो परम्परागत रायबरेली क्षेत्रबाट चुनाव लडेकी छन् । यहाँबाट उनले तीन पटकसम्म चुनाव जितिसकेकी छन् । सोनिया गान्धी भन्दा पहिले दुई पटक पूर्वप्रधानमन्त्री इन्दिरा गान्धी र त्यसपछि फिरोज गान्धीले पनि रायबरेलीबाटै चुनाव जितेका थिए । यसपटक सोनियाविरुद्ध भाजपाका दिनेश प्रताप सिंह प्रतिस्पर्धामा छन् । सपा-बसपा गठबन्धनले सोनियालाई समर्थन गर्दै आफ्ना उम्मेदवार खडा गरेका छैनन् ।राहुल गान्धी अमेठी र वायनाडबाट उम्मेदवार बनेका छन् । अमेठीबाट भाजपाले केन्द्रीय मन्त्री स्मृति इरानीलाई दोस्रोपटक टिकट दिएको छ । यहाँ पनि सपा-बसपा गठबन्धनले आफ्ना उम्मेदवार उठाएका छैनन् ।केन्द्रीय गृहमन्त्री राजनाथ सिंह एक पटक फेरि भाजपाको गढ मानिने लखनउबाट चुनाव लडेका छन् । सन् २०१४ मा पनि उनले लखनउबाटै चुनाव जितेका थिए । लखनउबाट चुनाव जितेर पूर्वप्रधानमन्त्री अटल बिहारी बाजपेयी पाँच पटक सांसद बनेका थिए । सपाले लखनउबाट शत्रुघ्न सिन्हाकी पत्नी पुनम सिन्हालाई र कांग्रेसले प्रमोद कृष्णमलाई टिकट दिएको छ ।
----------
२३ वैशाख, काठमाडौं । प्रहरीले लागुऔषध बोकेको भारतीय गाडीसहित १ जनालाई धादिङबाट पक्राउ गरेको छ ।इलाका प्रहरी कार्यालय गजुरीबाट खटिएको प्रहरीले ४७ किलोग्राम चरेश र ९७८ चरेशसहित जयपृथ्वी नगरपालिका–८, बझाङका काल्चे बोहोरालाई सोमबार बिहान १ बजे गजुरीको सोतीखोलाबाट नियन्त्रणमा लिएको हो ।विशेष सूचनाका आधारमा पुगेको प्रहरीले टोलीले भारतीय नम्बर प्लेटको डीएल ३ सीएडी ७०८१ नम्बरको मारुती सुजुकी कारसमेत नियन्त्रणमा लिएको प्रहरी निरीक्षक जीवन निरौलाले जानकारी दिए । निरौलाका अनुसार, बोहोराको साथबाट १ थान मोबाइल र समिकार्ड पनि बरामद भएको छ ।नियन्त्रणमा परेका बोहोरामाथि अहिले थप अनुसन्धान भइरहेको प्रहरीले जनाएकाे छ ।
----------
२३ वैशाख, पोखरा । तनहुँको आँबुखैरेनीमा पेट्रोलियम पदार्थको भण्डारण केन्द्र स्थापना गर्ने निर्णय गण्डकी प्रदेश सरकारले गरेको छ । मन्त्रिपरिषद् बैठकले प्रदेश सांसद् तथा पदाधिकारीको भत्ता बढाउने निर्णय पनि गरेको छ ।गण्डकी प्रदेशको आइतबार बसेको मन्त्रिपरिषद् बैठकले आँबुखैरेनी–२ मा ४ सय रोपनी क्षेत्रफलमा पेट्रोलियम भण्डारण खोल्न संघ सरकारलाई सिफारिस गर्ने निर्णय गरेको हो ।उद्योग पर्यटन वन तथा वातावरण मन्त्रालय वाणिज्य तथा आपूर्ति महाशाखा प्रमुख उर्मिला काफ्ले संयोजकत्वको समितिको सिफारिसका आधारमा मन्त्रिपरिषदले निर्णय गरेको हो ।जग्गा पहिचान समितिले तनहुँको शुक्लागण्डकी नगरपालिकाको उदिमढुंगा र आँबुखैरेनी–२ मा उपयुक्त हुने सिफारिस गरेको थियो ।‘२ ठाउँको जग्गा र अन्य अवस्था पनि हेर्दा आाबुखैरेनीमा उपयुक्त देखेर मन्त्रिपरिषदले संघ सरकारलाई सिरफारिस गरेका हौं,’ सरकारका प्रवक्ता रामशरण बस्नेतले भने ।आँबुखैरेनीमा ४ सय रोपनी क्षेत्रफलमा पेट्रोलिम पदार्थको भण्डारण खोल्न सकिने सिफारिसमा छ । जसमा ६० रोपनी सार्वजनिक र बाँकी सबै निजी जग्गा छ । सरकारले निजी जग्गालाई खरिद गरेरै भण्डार खोल्ने बताएअनुसार सिफारिस गरिएको प्रवक्ता बस्नेतको भनाइ छ ।भारतीय नाकाबन्दीपछि तत्कालीन प्रधानमन्त्री केपी शर्मा ओलीले चीन भ्रमणका बेला गरेको पारवहनसम्बन्धी सम्झौतामा पेट्रोलियम पदार्थको भण्डार स्थापना गर्ने उल्लेख थियो । चीन सरकारले नेपालका विभिन्न ठाउँमा ठूलो पेट्रोलियम भण्डारण खोलिदिने प्रतिवद्धता गरेको थियो ।चिनियाँ सहयोगमा संघ सरकारले निर्माण गर्न लागेको भण्डारको जग्गा पहिचान गण्डकी प्रदेशले गरेको हो । कम्तीमा ९० हजार लिटर क्षमताको पेट्रोलियम पदार्थको भण्डारण स्थापना हुने बताइएको छ ।३ महिना धान्न सक्नेगरी भण्डार खोल्ने प्रक्रिया अगाडि बढेको हो । अहिले पेट्रोलियम पदार्थको भण्डारण नहुँदा तलमाथि हुनेबित्तिकै अभाव हुने अवस्था छ ।भारतीय नाकाबन्दीका बेला पेट्रोलियम पदार्थको हाहाकार नै मञ्चिएको थियो । नाकाबन्दीका बेला चीन सरकारसँग भण्डार खोल्न सम्झौता गरेका ओली नै अहिले प्रधानमन्त्री छन् । त्यसकारण भण्डारण खोल्न अझ सहज हुने विश्वास प्रदेशको छ ।प्रदेश सरकारले पनि नीति तथा कार्यक्रममै पेट्रोलियम पदार्थको भण्डारणको लागि जग्गा प्राप्ति र पूर्वाधार निर्माणमा सहजीकरण गर्ने बताएको छ । प्रदेश सरकारले भण्डारसम्बन्धी अध्ययनकै लागि बजेटमार्फत १० लाख रुपैयाँ विनियोजन गरेको थियो ।
गण्डकी प्रदेश सभाका पदाधिकारी तथा सदस्यको बैठक भत्ता बढेको छ । प्रदेश सभाका पदाधिकारी तथा सदस्यको परिश्रमिक र सेवा, सुविधासम्बन्धी ऐन २०७४ को अनुसूची संशोधन गरी बैठक भत्ता बढाउने आइतबार बसेको मन्त्रिपरिषद् बैठकले निर्णय गरेको हो ।अब प्रदेशसभा सांसदले बैठक भत्ताबापत १ हजार रुपैयाँ पाउने भएका छन् । यसअघि बैठकभत्ता ७ सय ५० रुपैयाँ थियो । संविधानको धारा १ सय ९६ बमोजिम प्रदेश सभा पदाधिकारी तथा सदस्यको परिश्रमिक तथा सेवासम्बन्धी ऐन ०७४ वैशाख २४ गते प्रमाणित भएर कार्यान्वयनमा आएको थियो ।‘मन्त्रिपरिषदको निर्णयले ऐनको हेरफेर गर्दै १ हजार रुपैयाँ पु¥याउने निर्णय गरिएको हो । यसको राजपत्रमा सूचना प्रकाशित भएसँगै लागू हुनेछ,’ सरकारका प्रवक्ता रामशरण बस्नेतले जानकारी दिए ।पोखरामा घर हुने प्रदेश सभाका पदाधिकारीलाई आवास सुविधा तथा मर्मतका लागि अरु जिल्लाकाे भन्दा आधार रकम दिने मन्त्रिपरिषदले निर्णय गरेको छ । अब पोखरा घर हुने सांसदले साढे ७ हजार रुपैयाँ आवास तथा मर्मत सुविधा पाउने छन् ।यसैगरी दलका सचेतकले यसअघि गाडी प्राप्त नभइसकेको अवस्थामा प्राप्त नगरेको सुविधा बापतको रकम पनि उपलब्ध गराउने मन्त्रिपरिषदले निर्णय गरेको छ । सचेतकले सवारी सुविधा बापत मासिक १० हजार रुपैयाँ पाउँछन् ।बैठकले पोखरा महानगरपालिकाको वडा नम्बर ३३ भरतपोखरीमा प्रदेश औद्योगिक ग्राम स्थापना गर्न आवश्यक ३२ सय रोपनी जग्गा उपलब्ध गराइदिन संघ सरकारलाई अनुरोध गर्ने निर्णय पनि गरेको छ । त्यसैगरी, पोखरा महानगरपालिकासँगको सहकार्यमा एकीकृत फेवाताल संरक्षण कार्यक्रम सञ्चालन हुने भएको छ । त्यसका लागि आवश्यक ३३ करोड ९० लाख रुपैयाँ महानगरपालिका र प्रदेश सरकारले आधा–आधा व्यहोर्ने निर्णय प्रदेश सरकारले गरेको छ ।
----------
२३ वैशाख, दाङ । जंगलमा फलेर खेर जाने काफल संकलन गरेर दाङका व्यापारीहरुले राम्रो आम्दानी गर्दै आएका छन् ।दाङको घोराही उपमहानगरपालिका-१८ निवासी ज्ञानु सुनुवार एक सिजनमा काफल बेचेर एक लाख जति आम्दानी गरेको बताउँछिन् । देउखुरीको लमहीमा १६ वर्षदेखि काफल बेच्दै आएको बताउने ज्ञानु भन्छिन्, ‘अरु काम अघिपछि गरेपनि हुन्छ, काफलको सिजनमा बुढाबुढी नै काफल बेच्छौं, सिजनमा एक लाखभन्दा बढी आम्दानी हुन्छ ।’चैतदेखि जेठसम्म काफलको सिजन हो । त्यसैले दाङको घोराही, तुलसीपुर, लमही, भालुबाङ लगायतका बजार क्षेत्रमा यतिबेला काफल छ्याप्छ्याप्ती पाइन्छ । व्यापारीहरुले प्युठानको स्वर्गद्वारी क्षेत्र र दाङकै उच्च पहाडी भागका जंगलबाट संकलन गरी काफल ल्याएर बेच्छन् । लमहीमा २० रुपैयाँको एक गिलास र ५० रुपैयाँको ३ गिलासको दरले लमहीमा काफल बिक्री हुँदै आएको छ । व्यापारी कमला गुरुङले काफलको व्यापारबाट सन्तुष्ट रहेको बताइन् । ‘जति भएपनि बिक्छ, विहान १० बजे आएर बेच्न थाल्ने हो भने दुई नबज्दै काफल सकिन्छ,’ उनले भनिन् ।पहाडी काफल रसिलो हुने भन्दै बजारमा काफल किन्नेहरुको घुइँचो नै लाग्ने गर्दछ । लमही नगरपालिका ५ का शेरसिंह खड्काले काफल खाँदा पेट सफा हुने बताए ।पछिल्लो समय वन विनासको कारण काफलका रुखहरु नासिँदै गएकोप्रति काफल व्यवसायीहरु चिन्ता व्यक्त गर्छन् ।
----------
२३ वैशाख, हेटौंडा । वैज्ञानिक तवरबाट फोहोर व्यवस्थापनको सुरुवातसँगै हेटौंडा सहर सफा देखिन थालेको छ । जैविक फोहरबाट कम्पोष्ट मल बनाएर हेटौंडाका बासिन्दाले धेरथोर आम्दानीसमेत गरिरहेका छन् ।फोहर व्यवस्थापनमा हेटौंडा उपमहानगरले बजेट नछुट्याए पनि स्थानीयले मासिक शुल्क बुझाएकै भरमा फोहर व्यवस्थापन भएको हो । हेटौंडाका बासिन्दा हरियो डस्टबिनमा कुहिने फोहर र निलो डस्टबिनमा नकुहिने फोहर छुट्याएर राख्छन् । नकुहिने फोहर ग्रीन एण्ड क्लिन सिटी नामको कम्पनीलाई मासिक १ सय रुपैयाँ शुल्क तिरेरै बुझाउँछन् । कुहिने फोहर घरमै कम्पोस्ट मल बनाउँछन् ।हेटौंडा १० की सुनिता थापाले भनिन्, ‘कम्पोस्ट मल प्रयोग गरेर घरका छत र करेसाबारीमा तरकारी लगाउने गरेका छौं ।’उपमहानगरका वडामा कुहिने र नकुहिने फोहर बार अनुसार संकलन गरिन्छ । शनिबार र मंगलबार नकुहिने तथा सोमबार र बिहीबार कुहिने फोहर व्यवस्थापन गरिन्छ । उपमहानगरको ३, ६, ८, ९, ११, १३, १४, १५, १६ र १९ वडामा महिनामा दुईपटक शनिबार र मंगलबार नकुहिने फोहर मात्र संकलन गरिन्छ । यसैगरी १, २, ४, ५ र १० नम्बर वडामा सोमबार र बिहीबार फोहर संकलन हुँदै आएको छ ।‘फोहरलाई जैविक र अजैविकमा वर्गीकरण गरी ब्यवस्थापन भइरहेको छ,’ हेटौंडा उपमहानगरपालिकाका वातावरण महाशाखा प्रमुख ध्रुव भुजेल भन्छन्, ‘फोहर संकलनको यो बिधिबाट नगरवासीसमेत उत्साहित छन् ।’बजार क्षेत्रबाट संकलित अजैविक फोहोर दोस्रो चरणको पृथकीकरण केन्द्रमा पुग्छ । यहाँ पुगेपछि पुनः प्रयोग गर्न मिल्ने फोहर उपमहानगरपालिकाले बिक्री गर्छ । बाँकी रहेको फोहर मात्र ल्याण्डफिल साइटमा लगेर व्यवस्थापन गरिन्छ ।प्रत्येक दिन बजार क्षेत्र सरसफाइ गर्ने, जैविक र अजैविक फोहर छुट्याउने, सरकारी कार्यालयबाट समेत छुट्टाछुट्टै फोहोर संकलन गर्ने नीतिका कारण उपमहानगर सफा शहर बन्दै गएको छ ।घर–घरबाटै फोहरको उत्पादन घटाउने हेटौंडा उपमहानगरपालिकाको प्रभावकारी देखिएको हेटौंडा २ का विष्णु सुवेदीले बताए ।राप्ती खोलाले कटान गरेपछि खण्डहर बनेको ल्याण्डफिल्ड साइट अहिले हरियाली बनेको छ । यहाँ फोहर व्यवस्थापनको काम गरिरहेको ग्रिन सिटीले बिभिन्न प्रजातीका बिरुवा लगाएर रोपेको छ । कम्पनीले फोहर व्यवस्थापनसँगै फूलका बिरुवा रोपेर ल्याण्डफिल साइटलाई समेत सुन्दर बनाउने काम गरिरहेको छ ।उपमहानगरका बिभिन्न ठाउँबाट संकलन भएर आएका फोहोरको सहारामा बिरुवालाई पर्याप्त जैविक मलको प्रयोगबाट ल्याण्डफिल्ड साइट हरित बनेको हो । फोहरको मात्र डंगुर देखाउनेभन्दा पनि व्यवस्थापनलाई चुस्त बनाउनका लागि यहाँ फूल तथा अन्य प्रकारका बिरुवा लगाएको सञ्चालक नवराज खतिवडाले बताए ।उपमहानगरवाट निस्किएका जैविक फोहरलाई ग्रिन एण्ड क्लिन सिटीले हेटौंडा १० मा रहेको कम्पोस्ट प्लान्टमा लगेर मल बनाउँछ । अजैविक फोहरलाई कन्भेयर प्लान्टमा लगेर पुनः प्रयोग गर्न मिल्ने फोहर बिक्री गरिन्छ । फोहरबाट बार्षिक ६० लाख आम्दानी गरिरहेको ग्रीन एण्ड क्लिन सिटीका सञ्चालक खतिवडाले बताए ।कम्पोस्ट मल हेटौंडामा रहेका नर्सरी र घरमा बिरुवा लगाउन इच्छुक व्यक्तिहरुले लैजाने गरेका छन् । हेटौंडा उपमहानगरसँगको साझेदारीमा फोहर व्यवस्थापन गरिरहेको ग्रिन एण्ड क्लिन सिटीले ४ वटा ट्याक्टर, २ ट्रिपर, ३ वटा रिक्सामार्फत फोहोर संकलन गरिरहेको छ । फोहर व्यवस्थापनका लागि कम्पनीले ३९ जना कर्मचारी परिचालन गरेको छ ।
----------
२३ वैशाख, पोखरा । प्रहरीको स्कर्टिङसहित आएको गाडी एसओएस हर्मन माइनर विद्यालय गण्डकी पोखराको गेटमा घ्याच्च रोकिन्छ । गाडीबाट मुख्यमन्त्री पृथ्वीसुब्बा गुरुङसहित केही व्यक्ति झर्छन् र एक बालकको हात समाउँदै लाग्छन् विद्यालय प्रांगणतिर ।को हुन् ती बालक ? किन मुख्यमन्त्रीले हात समाउँदै एसओएसमा छिराए ? केहीबेरपछि बल्ल यसको चुरो खुल्यो । मुख्यमन्त्रीले लिएर गएका ती बालक रहेछन्, अघिल्लो वर्ष उनैले अभिभावकत्व ग्रहण गरेका, अभिषेक नेपाली ।मुख्यमन्त्री गुरुङले अघिल्लो वर्षको भर्ना अभियानमा अभिषेक र शिला जिरेलको अभिभावकत्व लिएका थिए । त्यसमध्ये २ कक्षा पास गरेका अभिषेकलाई मुख्यमन्त्री गुरुङले ३ कक्षाबाट एसओएसमा भर्ना गर्न लागेका छन् । ती बालकलाई मासबारमा रहेको सार्वजनिक विद्यालय श्रीकृष्ण माविबाट सार्वजनिक गुठीद्वारा सञ्चालित एसओएस हर्मनमा मुख्यमन्त्री गुरुङले सारेका हुन् ।गुरुङले आइतबार अभिषेकको आमासहित एसओएसमा पुगेर कक्षा ३ मा भर्ना गराएका छन् । अभिषेककी २ वर्षीया बहिनी अस्मिता पनि एसओएसकै बालग्राममा छिन् भने दाजु अभिनाष श्रीकृष्ण माविमै पढ्छन् ।मुख्यमन्त्री गुरुङले सरकारी विद्यालयबाट निकालेर अभिषेकलाई किन एसओएसमा भर्ना गराए त ? मुख्यमन्त्री गुरुङले भन्छन्, ‘अझै धेरै अभिभावक भएको ठाउँमा भर्ना गर्न ल्याएको हुँ । यहाँ अभिषेकको घरबाट पनि नजिक पर्छ । एसओएस असहाय, विपन्न र परिवारबिहीनहरुको पनि स्कुल हो । यहाँ अझ बढी अभिषेकको हेरचाह हुनेछ भनेर भर्ना गरेको हुँ ।’उनले भने, ‘सामुदायिक स्कुललाई पनि राम्रो बनाउने हो । तर, यहाँ अभिषेकलाई अझ धेरै सहज हुने र भविष्यका लागि पनि एसओएसमा ल्याएको हुँ ।’विपन्न परिवारका अभिषेकको बुबाको गत वर्ष मृत्यु भएको थियो । मुख्यमन्त्री गुरुङले अभिषेककी आमा कमलालाई जागिरको पनि व्यवस्था गरिदिएका छन् । बुबाको मृत्युपछि कमलालाई सन्तानको हेरचाह र पढाइको समय प्रवन्ध मिलाउने सहजताका लागि एसओएसमा भर्ना गराइदिएको मुख्यमन्त्री बताउँछन् ।अस्ट्रियाका प्रोफेसर डाक्टर हर्मन माइनरले नेपालमा स्थापना गरेको एसओएसको पढाइ अब्बल मानिन्छ भने अन्य सुविधाका हिसाबले पनि उत्कृष्ट मानिन्छ ।अभिषेकको भर्नाको प्रवन्ध मिलाउँदै मुख्यमन्त्री गुरुङले हर्मन माइनर विद्यालयका प्रधानाध्यापकलाई भने, ‘अब मेरो विद्यार्थी पनि एसओएसको भएको छ । प्रोत्साहन गर्नुहोला ।’एसओएसका प्रधानाध्याक राजेन्द्र श्रेष्ठले विद्यालयको अवस्था जानकारी गराउँदै अब प्रदेश र स्थानीय सरकारको पनि सहयोग आवश्यक पर्ने बताए । ‘सन् २०२० पछि विद्यालयको स्रोत आफैं खोज्नुपर्ने भन्ने कुरा आइरहेको छ । स्थानीय, प्रदेश सरकारसँग सहकार्य र संघ सरकारको पनि सहयोग अब हामीलाई चाहिन्छ,’ प्रधानाध्यापक श्रेष्ठले भने, ‘अहिलेसम्म मुख्यालय रहेको अष्ट्रिया र अन्य दाताबाट आइरहेको सहयोग पनि बन्द हुने कुरा छ ।’एसओएसमा अहिले ९ सय विद्यार्थी अध्ययनरत छन् । तीमध्ये २ सय ७२ जना एसओएसको बालग्राममा निःशुल्क पढिरहेका छन् । उनीहरुमध्ये अभिभावकबिहीन, अति गरिब र बिपन्न परिवारका १ सय ३२ जना विभिन्न संस्था तथा व्यक्तिको सहयोगमा पढिरहेका छन् ।बाबु–आमाको माया र काख कस्तो हुन्छ ? कमला नेपालीले राम्रोसँग जान्न पाइनन् । तर, आमा–बुबाको माया र याद कस्तो हुन्छ ? कमलालाई थाहा छ । कमला बुबाआमाको मायामा धेरै लुट्पुटिन पाइनन् । बा–आमाको काखमा न त धेरै उमेर खेल्न पाइन् न त भेट्न नै । बुबाआमाको सम्झना र यादमात्र उनको साथी बनेको छ । कारण, भारतमा रहेका बुबाआमाले सानैमा नेपाल ल्याएर छोडेर गए । त्यसपछि फर्किएनन् ।कृषि काम गरेर उतै बसोबास गरिरहेका बाबुआमाले स्याङ्जा सिरुबारीमा हजुरबुबा र आमाको साथमा छोडेर फर्किए । ‘सायद १० वर्षकी हुँदी हुँ ५ वर्षीया बहिनी र मलाई बुबाआमाले यहाँ छोडेर फर्किनुभयो । सँगै हुँदा त पढ्न पाइनँ, यता आएसी झन् के पढ्न पाउनु,’ कमलाले भनिन्, ‘त्यसपछि झन् दुःखका दिन सुरु भए ।’१३ वर्ष के पुगेकी थिइन्, कमलालाई विवाहका लागि माग्ने मान्छे आइहाले । पोखरा घारीपाटन सुकुम्वासी बस्तीका दीपक नेपालीसँग कमलाको बिहे भयो । ‘सुकुम्बासी बस्तीमै भए पनि घर भयो । आर्थिक अवस्था भने कमजोर नै थियो,’ कमलाले भनिन्, ‘पढौंला भनेको उमेरमा बिहे भयो । तर, दुःखसुख गरेर वर्षहरु बित्दै गए ।’कमला दम्पतिबाट २ छोरा र १ छोरी जन्मिए । दीपकले ट्याक्सी चलाउँथे र कमलाले घर बनाउने ठाउँमा मजदुरी गर्थिन् । श्रीमान एक दिन ट्याक्सी दुर्घटनामा परे । उनको खुट्टामा ठूलो चोट लाग्यो । पोखरामा उपचार नभएपछि काठमाडौंसम्म पुर्‍याएर शल्यक्रिया त भयो तर दीपकको खुट्टा पहिलेको जस्तै भने भएन ।भाडामा ट्याक्सी चलाउने दीपकले फेरि चलाउन नसक्ने अवस्थामा पुगे । कमलामाथि अझ आर्थिक भार थपियो । दीपकलाई स्याँस्याँ गर्ने (दम) पनि भएको कमलाले सुनाइन् । यही बेला २ छोराको भर्ना गर्ने बेला भयो तर भर्ना गर्ने पैसा नभएर कमला दिक्दार थिइन् । त्यही बेला एक जना चिनजानका दाइले नआत्तिन भन्दै भर्नाको प्रवन्ध मिलाए । पछि बल्ल उनले चाल पाइन्, कान्छो छोरो अभिषेकलाई त मुख्यमन्त्री पृथ्वीसुब्बा गुरुङले पढाउने भएछन् ।‘म त राजनीति पनि उति साह्रो नबुझ्ने मान्छे । प्रदेशको ठूलो मान्छेले छोरो पढाइदिने थाहा पाउँदा कसैले त दुःख सुन्दो रहेछ भन्ने लाग्यो,’ कमलाले भनिन् । मुख्यमन्त्रीले अभिभावकत्व लिएपछि कमलालाई जागिरको प्रवन्ध पनि मिलाइदिए ।त्यसको केही समयमै कमलाको श्रीमान गुमाइन् । ‘त्यसदिन मुख्यमन्त्रीज्यूले लगाइदिएको जागिरमा पनि नगइ बसेको थिएँ । पानी खान्छु भन्नुभयो दिए । पछि भाँडा माझेर भित्र पस्दा त उहाँको प्राण उडिसकेछ,’ कमलाले भनिन्, ‘१३ वर्षमै बिहे भयो । तर, ३०÷३१ वर्षकै उमेरमा गुमाउनुपर्‍यो ।’ कमलालाई बाआमा कहाँ छन् भन्ने थाहा छैन । तर, उनीसँग सासुआमा छिन् ।बेसहारा कमलालाई मुख्यमन्त्री गुरुङले भने हौसला र साथ दिइरहेका छन् । मुख्यमन्त्री गुरुङले मासिक १६ हजार रुपैयाँ तलब जागिर लगाइदिएको कमलाले सुनाइन् । मुख्यमन्त्री गुरुङले सानो छोरा अभिषेकलाई आइतबार श्रीकृष्ण माविबाट एसओएसमा भर्ना गराउन लिएर जाँदा कमला पनि सँगै थिइन् ।‘मैले त न बुबाआको माया पाएँ, न पढ्छु भनेर पाएँ । बुबा बिते पनि म छोराछोरीलाई धेरै पढाउन सकुँ भन्ने कामना गरिरहेकी छु,’ कमलाले भनिन्, ‘छोराछोरीलाई ठूलो मान्छे बनाउन सपना देखेकी छु । मुख्यमन्त्रीले सानो छोराको जिम्मा लिनुभएको छ अब २ वटाको चिन्ता छ ।’
----------
२३ वैशाख, काठमाडौं । शिक्षा, विकास तथा मानव स्रोत विकास केन्द्रले स्थायी शिक्षक पदस्थापनाका लागि गत गत महीना रोक्का गरेको शिक्षक सरुवा फुकुवा गरेको छ ।शिक्षक सेवा आयोगको आन्तरिक प्रतिस्पर्धाबाट सफल शिक्षकको पदस्थापन हुन थालेपछि विभागले गत चैत ११ मा सरुवा रोक्न निर्देशन दिएको थियो ।विभागका महानिर्देशक बाबुराम पौडेलले आन्तरिकतर्फको पदस्थापन र अवकाशका कारण कतिपय विद्यालयमा शिक्षक व्यवस्थापन गर्न कठिनाइ भएको गुनासो आएपछि आइतबार सबै शिक्षा, विकास तथा समन्वय एकाइलाई पत्राचार गरी शिक्षक सरुवा फुकुवा गरेको जानकारी दिए ।संविधानतः विद्यालय तहको शिक्षा व्यवस्थापनको जिम्मेवारी स्थानीय तहको भए पनि शिक्षक नियुक्ति र अन्तर जिल्ला सरुवा केन्द्र सरकारको शिक्षा एकाइको स्वीकृतिमा हुँदै आएको छ । विभागले पदस्थापन सकिएपछि रिक्त रहन आएमा, खुला प्रतियोगितात्मक विज्ञापनमा समावेश नभएका पद किटान गरी त्यस्तो परीक्षामा असर नपर्ने र दरबन्दी कटौती नहुने अवस्थामा सरुवा गर्न निर्देशन दिइएको छ ।सरुवा गर्दा आफ्नो जिल्लाभित्र र अन्तर जिल्लाको समान तहको रिक्त पद तथा विषयको दरबन्दीमा कार्यरत शिक्षकलाई सम्बन्धित स्थानीय तहको समन्वयमा प्रचलित ऐन, कानूनअनुसार गर्न सकिने पनि विभागले जनाएको छ । शिक्षक सरुवाका लागि सम्बन्धित दुवै विद्यालयको सहमति, स्थानीय तहको सिफारिस र समन्वय एकाइको स्वीकृति आवश्यक पर्छ ।
----------
२३ वैशाख, गुल्मी । मुसिकोट नगरपालिका-४ दजाकोटमा दूषित पानीकै कारण झाडापखला फैलिएको पुष्टि भएको छ । यही वैशाख १० देखि सिङ्गो गाउँमा फैलिएको झाडापखालाको मुख्य कारण पानीमा रहेको ईकोलाई जिवाणु भएको अनुसन्धानबाट खुलेको हो ।गाउँमा झडापखालाको प्रकोप बढ्दै गएपछि विश्व स्वास्थ्य संगठन र जिल्ला स्वास्थ्य कार्यालयको टोलीले गत साता प्रकोप क्षेत्रमा पुगेर बिरामीहरुको दिसा र पानीको नमूना संकलन गरी परीक्षणका लागि राष्ट्रिय जनस्वास्थ्य प्रयोगशाला टेकुमा पठाएको थियो ।बिरामीको दिसा परीक्षण गर्दा सिगेला नामक जिवाणुसमेत भेटिएको बताइएको छ ।स्थानीयले उपभोग गर्दै आएको पानीको मुहानमा फोहोरका भएकोले पानी दूषित भएको र झाडापखालाको प्रकोप बढेको गुल्मी अस्पतालका प्रमुख डाक्टर उत्तम पच्याले बताए ।नेपाल सरकार राष्ट्रिय जनस्वास्थ्य प्रयोगशाला टेकुले गरेको परीक्षणले पानीकै समस्याका कारण झाडापखालाको संक्रमण बढेको पुष्टि भएको डाक्टर पच्याले जानकारी दिए ।झाडा पखलाबाट २ सय बढी बिरामी भएका थिए । एक जनाको मृत्यु भएको थियो । झाडापखाला अहिले पूर्ण रुपमा नियन्त्रणमा आइसकेको छ ।झाडापखला फैलिएको स्थानमा जिल्ला स्वास्थ्य कार्यालय गुल्मी, गुल्मी अस्पताल, मुसिकोट नगरपालिकाका स्वास्थ्य टोलीले सञ्चालन गरेको स्वास्थ्य शिबिरका कारण झाडापखला नियन्त्रणमा आएको हो ।सिङ्गो गाउँ नैै प्रभावित बनेपछि काठमाडौंबाट बिशेषज्ञ डाक्टरसहित अनुसन्धान गर्न विश्व स्वास्थ्य संगठनको समन्वयमा इपीडीमियोलोजी तथा रोग नियन्त्रण महाशाखाको टोलीले प्रभावित क्षेत्रमा अनुगमन गरेका थिए ।झाडापखला फैलिएको स्थानमा जिल्ला स्वस्थ्य कार्यालय गुल्मी, गुल्मी अस्पताल, मुसिकोट नगरपालिकाले सचेतना कार्यक्रम पनि सम्पन्न गरेका छन् ।प्रभावित क्षेत्रमा स्थानियलाई राखेर पानी उमालेर प्रयोग गर्न, हात मिचिमिची धुनेलगायतका सल्लाह, सुझाव दिई विरामीसँग भेटघाट गरेर सचेतना कार्यक्रम सम्पन्न गरेको मुसिकोट नगरपालिका गुल्मीका स्वस्थ्य संयोजक डिबी जिसीले बताए ।प्रभाबित क्षेत्रमा खानेपानीको समस्या भएपछि नगरपालिकाले दैनिक ट्याकरबाट पनि पानी बितरण गरिरहेको नगर प्रमुख सोमनाथ सापकोटाले बताए ।सोही स्थानमै ०७३ साल वैशाख १८ गते पारी जंगलमा लागेको आगो पानीको अभावमा स्थानीयले नियन्त्रणमा लिन नसक्दा वारी दजाकोटमा फैलिएर गाउँ खरानीमा परिणत भएको थियो ।५६ घरगोठ जलेर नष्ट भएको थियो भने १ जनाको मृत्युसमेत भएको थियो ।
----------
२३ वैशाख, काठमाडौं । संघीय समाजवादी फोरम र नयाँ शक्ति पार्टी एकीकरण भएर बन्ने समाजवादी पार्टी, नेपालले फोरमकै झण्डा प्रयोग गर्ने भएको छ ।फोरमले रातो र हरियो पृष्ठभूमिमा सेतो तारा अंकित झण्डा प्रयोग गर्दै आएको छ ।चुनाव चिह्नको विषयमा भने अझै निर्णय हुन बाँकी रहेको नयाँ शक्ति पार्टीका नेता विश्वदीप पाण्डेले जानकारी दिए ।यसअघिको निर्वाचनमा फोरमको मसाल र नयाँ शक्तिको देब्रे आँखा चुनाव चिह्न थियो ।एकीकृत पार्टीले फोरमको झण्डा राख्ने भएपछि नयाँ शक्ति पार्टीको चुनाव चिह्न राख्ने विषयमा छलफल भएको थियो । तर आँखा चिह्न राख्दा अरुले दाहिने आँखा वा दुवै आँखा लिन सक्ने भएकाले अन्तिम निर्णय हुन नसकेको हो ।आज मध्याह्न राजधानीमा घोषणासभा हुन लागेको यो पार्टीको नाम पनि हेरफेर हुनसक्ने नयाँ शक्ति पार्टीका सचिवालय सदस्य गंगानारायण श्रेष्ठले जानकारी दिए । श्रेष्ठ भन्छन्, ‘निर्वाचन आयोगमा त्यही नामको पार्टी भएको भन्ने सुनेको छु, त्यसो भयो भने विचार गर्नुपर्ने हुन्छ ।’संघीय समाजवादी फोरमका नेता मोहम्मद इस्तियाक राईले भने निर्वाचन आयोगको वेभसाइटमा चेक गरेरै नाम जुराएकाले ‘समाजवादी पार्टी, नेपाल’ नै राखिने बताए ।एकीकरणपछि बन्ने समाजवादी पार्टीको प्रतिनिधिसभामा १७ सांसद हुनेछन् । फोरमको १६ र नयाँ शक्तिको एक सांसद छन् ।
----------
२३ वैशाख, काठमाडौं । प्रधानमन्त्री केपी शर्मा ओलीले आफ्नो निर्वाचन क्षेत्रका ६८ वटा आयोजनाका लागि बजेट पार्न भन्दै राष्ट्रिय योजना आयोगमा पत्र लेखेको गल्ती स्वीकार गरिसकेका छन् । तर, योजना आयोगलाई प्रभावमा पार्न खोज्ने सभामुख र बहालवाला मन्त्रीहरुले भने अहिलेसम्म आत्मालोचना गरेका छैनन् ।प्रधानमन्त्री ओलीको भन्दा पनि दोब्बर आयोजनाको सूची बुझाएका सभामुख कृष्णबहादुर महरा यस विषयमा मौन बसेका छन् । सभामुख महराले आफैं हस्ताक्षर गरेर २०३ वटा आयोजनामा वजेट पार्नका लागि आग्रह गर्दै पत्राचार गरेको उनको सचिवालयले नै बताएको छ ।प्रधानमन्त्री ओली र सभामुख महरामात्रै होइन ओली क्याविनेटका महिलामन्त्रीद्वय थममाया थापा र पद्माकुमारी अर्यालले समेत आयोजनाको सूची थमाएका छन् ।
महिला, वालवालिका तथा ज्येष्ठ नागरिक मन्त्री थापा मगरले आफ्नो क्षेत्रमा बजेट पार्न १७ वटा आयोजनाको सूची बुझाएकी छिन् भने सहकारी तथा गरिवी निवारण मन्त्री अर्यालले २१ आयोजनाहरुको सूची तयार पारेर बुझाएका छन् ।थापाले रकम नै तोकेर १७ आयोजनाको सूची पठाएको उनको सचिवालयले जनाएको छ । उता मन्त्री अर्यालको सचिवाललय श्रोतका अनुसार आफ्नो क्षेत्रका लागि अधिकांश भौतिक पूर्वाधारसँग सम्बन्धति आयोजनाहरु अर्यालले बुझाएकी छिन् ।मन्त्री थापाले १७ आयोजनामा ८ वटा सडक आयोजनामात्रै समावेश गरेकी छिन् । पर्यटनतर्फ ४ वटा आयोजनाहरुमा बजेट समावेश गर्न मन्त्री थापाले माग गरेकी छन् ।उनले खानेपानीतर्फ नियमित प्रक्रियामा रहेका ५ वटा आयोजनाहरुमा समेत बजेट छुट्याउन आग्रह गरेकी छिन् । खानेपानी बाहेक सडक र पर्यटनका योजनाहरुमा उनले अनुमानित रकम नै उल्लेख गरेर बजेट छुट्याउन आग्रह गरेकी छिन् ।अझ रोचक कुरा त के छ भने मुलुक संघीय संरचनामा गइसकेको छ । साना आयोजनाहरु प्रदेश र स्थानीय सरकारले नै हेर्छन । तर, मन्त्री थापाले ५० लाख रुपैयाँसमेतको योजनामा बजेट छुट्याउन आग्रह गरेकी छिन् । उनले रघुगंगा गाउँपालिका वडा नम्बरमा ७ चिमखोलामा मोटरेवल पुल बनाउन भन्दै ५० लाख रुपैयाँ बजेट छुट्याउन आग्रह गर्दै योजना आयोगलाई पत्राचार गरेकी छिन् ।
----------
२३ वैशाख, काठमाडौं । प्रहरी प्रधान कार्यालयले काठमाडौं प्रहरी परिसर र अपराध महाशाखामा नेतृत्व परिवर्तन गरेको छ ।प्रधान कार्यालय स्रोतका अनुसार काठमाडौंको प्रहरी प्रमुखमा एसएसपी उत्तमराज सुवेदी सरुवा भएका छन् ।नेपाल प्रहरीको प्रवक्ता रहेका सुवेदीलाई काठमाडौंको कमाण्ड दिइँदा हालका काठमाडौं प्रहरी प्रमुख वसन्त लामा लागू औषध नियन्त्रण व्यूरोमा सरुवा भएका छन् ।यस्तै अपराध महाशाखाको प्रमुखमा एसएसपी सहकुल थापा सरुवा भएका छन् । विराटनगर तालिमकेन्द्रमा रहेका थापालाई धिरजप्रताप सिंहको ठाउँमा ल्याइएको हो ।
----------
२३ वैशाख, खलंगा । जुम्लामा अज्ञात रोगका कारण तातोपानी गाउँपालिका–७ सर्मीका स्थानीय धमाधम बिरामी पर्न थालेका छन् । पहिचान नभएको रोगबाट सिङ्गो गाउँनै प्रभावित भएको जनता सेवक आधारभूत विद्यालय काटिया सर्मीका शिक्षक हेमराज कुँवरले बताए ।प्रत्येक घरमा बिरामी खाली नभएको उहाँले बताउनुभयो । रोग पहिचान नभए पनि प्रत्येक बिरामीलाई शुरुमा ज्वरो आउने, रिङ्गटा लाग्ने, वाकवाकी लाग्ने, खाना नरुच्नेजस्ता लक्षण देखिएको उनले बताए । शिक्षक कुँवरका अनुसार विद्यार्थी शिक्षकसमेत बिरामी परेपछि पठनपाठनसमेत प्रभावित भएको छ ।सबै उमेर समूहका व्यक्तिलाई अज्ञात रोगले सताएको स्थानीय सूर्य बुढाले बताए । स्वास्थ्य संस्था भने बेखबर भएको स्थानीयले गुनासो गरेका छन् ।रोगले विस्तारै तातोपानी–७ का सर्मी, सुर्की, ताम्ती र बारागाउँमा समेत असर पारेको वडा नम्बर ७ का वडाध्यक्ष मकरबहादुर रावतले बताए । छिट्टै स्वास्थ्यचौकीसँग समन्वय गरेर उपचार अघि बढाइने उनले बताए । जनता सेवक आधारभूत काटिया सर्मीका विद्यार्थीको स्वास्थ्य अवस्था बुझेर उपचार गरिने लामाबगर स्वास्थ्यचौकीका इञ्चार्ज भूपेन्द्र पाण्डेले बताए ।
----------
२३ वैशाख, वीरगञ्ज । ५ औं अन्तर्राष्ट्रिय सडक सुरक्षा दिवस अन्र्तगत वीरगञ्जमा सचेतनामुलक कार्यक्रम सम्पन्न भएको छ ।जिल्ला ट्राफिक प्रहरी कार्यलय पर्साले प्याब्सन एनप्याब्सनसँगको समन्वयमा वीरगञ्जको घण्टाघर स्थित विपी उद्यान पार्कमा सचेतनामुलक कार्यक्रम गरेको हो ।समुदाय प्रहरी साझेदारी कार्यक्रम अन्र्तगत दिवसको अवसरमा ‘दुर्घटना घटाऔं, मान्छे बचाऔं ।’ भन्ने नाराका सात दिनसम्म सचेतनामुलक कार्यक्रम सञ्चालन गरिने जिल्ल्ा ट्राफिक प्रहरी कार्यालय पर्साले जनाएको छ ।कार्यक्रममा प्रमुख जिल्ला अधिकारी नारायण प्रसाद भट्टराईले ट्राफिक व्यवस्थापन राम्रो बनाउन प्रत्येक व्यक्तिले आफ्नो व्यवहारमा परिवर्तन ल्याउनुपर्ने बताए ।प्रहरी उपरीक्षक रेवती ढकालले मानिसको पहिलो आवश्यकता भौतिक सुरक्षा भएको बताए ।कार्यक्रममा वीरगञ्ज पब्लिक कलेजका निर्देशक प्राध्यापक डा. दिपक शाक्य, ग्रीन सिटी सामुदायिक सेवा केन्द्र आदर्शनगरका अध्यक्ष जयप्रकाश खेतान, दिलीप राज कार्की लगायतले सडकमा हिड्दा, सवारी चलाउँदा जिम्मेवार नागरिकको रुपमा प्रस्तुत हुन आग्रह गरे ।सप्ताहव्यापी कार्यक्रम अन्र्तगत पर्चा पम्पलेट वितरण गर्ने, सडक फर्निचर राख्ने, चालक सह चालकहरुलाई ट्राफिक नियमका बारेमा जानकारी दिने, सडक प्रयोगकर्ताहरुलाई सचेतनामुलक कक्षा सञ्चालन गर्ने, स्कुल तथा कलेजहरुमा गई विद्यार्थीलाई ट्राफिक नियम तथा सडक सुरक्षाका बारेमा कक्षा सञ्चालन गर्ने लगायतका कार्यक्रम तय गरिएको जिल्ला ट्राफिक प्रहरी कार्यालय पर्साका प्रमुख ट्राफिक प्रहरी निरीक्षक राज कुमार सिंहले जानकारी दिए ।पर्सा जिल्लामा राजमार्ग क्षेत्र बाहेकमा आर्थिक वर्ष ०७३/७४ मा २५, ०७४/७५ मा ३० जना र ०७५/७६ मा १६ जनाको मृत्यु भईसकेको तथ्याङक ट्राफिक प्रहरीको छ । सयौं घाइते भएका छन् ।
----------
२३ वैशाख, काठमाडौं । नयाँ बसपार्क पुलसँगैको अतिक्रमण हटाइएको छ । जिल्ला प्रशासन कार्यालय र महानगरीय ट्राफिक प्रहरी महाशाखाको अगुवाईमा सडक करिडोर सडक अतिक्रमण गरी बनाइएका ब्यापारिक तथा आसासीय टहरा हटाइएको हो । योसँगै विष्णुमति करिडोर खुला भएको छ ।यसले वालाजु, गंगोबु, समाखुशी लगायतका क्षेत्रमा हुने जाम लाई घटाउन सहयोग पुग्ने नेपाल यातायात व्यवसायी राष्ट्रिय महासंघका महासचिव सरोज सिटौलाले बताए ।यस्तै लामो दूरीको वसलाई सहज हुनेछ । नयाँ बसपार्क गेट अगाडि पनि ट्राफिक जाम धैर कम हुने उनको भनाइ छ ।कालीमाटी, वालाजु, नेपालटार, बाँनियाटार, टोखा, झोर लगायतका क्षेत्रमा जाने साना सवारीलाई पनि सजिलो हुनेछ ।‘यो कोरीडोरको राम्रोसँग सुधार गरेर सञ्चालन गर्ने हो भने यो क्षेत्रको ५० प्रतिशत जाम कम हुन्छ,’ महासचिव सिटौलाले भने ।पछिल्लो सयममा काठमाडौंमा सवारी व्यवस्थापनाका लागि विभिन्न प्रयास थालिएको छ । अनाधकीकृत रुपमा राखिएका टिकट काउन्टर हटाउने र पिक एन्ड ड्रप लागू गर्ने क्रम तीव्र पारिएको  छ ।नयाँ बसपार्कको व्यवस्थापनका लागि पनि काम थालिएको छ । काठमाडौं उपत्यकाभित्र जाम घटाउन कोरिडोर सडक र पुलमुनिको सडकलाई पनि स्तरोन्नति गर्ने योजना बनेको छ ।त्यसै अनुसार महानगरीय ट्राफिक प्रहरी महाशाखाले विभिन्न स्थानमा सडक सुधारको लागि समन्वायात्मक पहल गरेको छ । 
----------
२३ वैशाख, काठमाडौं । माध्यमिक शिक्षा परीक्षा (एसईई) को परीक्षाअगावै प्रश्नपत्र आउट गर्ने दुई जना प्रहरी जवानलाई पुर्पक्षका लगि कारागार चलान गरिएको छ । ६ जनालाई भने धराटीमा रिहा गर्न अदालतले आदेश दिएकाे छ ।सिरहा जिल्ला अदालतका न्यायाधीश गायत्रीप्रसाद रेग्मीको एकल इजलाशले प्रश्नपत्र आउट गर्ने कार्यमा संलग्न रहेको आरोपमा पक्राउ परेका प्रहरी जवानद्वय व्रह्मदेव यादव र दीपेन्द्र मण्डललाई पुर्पक्षका लागि कारागार पठाउन आदेश दिएको हो ।इलाका प्रहरी कार्यालय, कल्याणपुर सिरहामा कार्यरत रहेका बेला दुवै जनाले प्रश्न पत्र आउट गराएका थिए ।दुई जनालाई १ लाख ५० हजार र चार जनालाई १ लाख रुपैयाँ धरौटी लिएर रिहा गर्न पनि जिल्ला अदालत, सिरहाले आदेश दिएको छ ।उक्त कार्यमा संलग्न रहेको आरोपमा पक्राउ परेका सप्तरीको राजविराज नगरपालिका १० निवासी विष्णुदेव यादव र अरोजकुमार यादवलाई जनही एक लाख ५० हजार रुपैयाँ तथा राजविराज १६ निवासी शिक्षक मनोज यादव, सप्तरीकै हनुमाननगर कंकालनी नगरपालिका १ निवासी १७ वर्षीय राजेश यादव, १७ वर्षीय उमेश यादव र ताराकान्त इसरलाई जनही एक लाख रुपैयाँ धरौटीमा रिहा गर्न अदालतले आदेश दिएको हो ।प्रहरीको केन्द्रीय अनुसन्धान ब्युरो (सीआईबी) को टोलीले गत चैत १४ गतेको विज्ञान र १५ गतेको सामाजिक विषयको प्रश्नपत्र प्रहरी जवानद्वय यादव र मण्डलमार्फत परीक्षाअगावै सार्वजनिक भएको भन्दै उनीहरुलाई पक्राउ गरेको थियो । यी दुवैले इलाका प्रहरी कार्यालय कल्याणपुरमा राखिएको स्थानबाट प्रश्न पत्र निकालेर फोटो खिची ब्रहमदेवले इमोमार्फत आफ्नो दाइ विष्णुदेव यादवलाई पठाएको अनुसन्धानबाट खुलेको थियो । भाइ व्रह्मदेवले पठाएको प्रश्नपत्र विष्णुदेवले सामाजिक सञ्जालमार्फत शिक्षक मनोजलाई पठाएका थिए । त्यसपछि मनोजबाट उमेश हुँदै अन्य व्यक्तिसम्म प्रश्नपत्र पुगेको थियो ।पक्राउ परेकामाथि प्रहरीले सरकारी लिखत कीर्ते र परीक्षा मर्यादाविपरीत कार्यसम्बन्धी मुद्दा चलाएको छ ।
----------
२३ वैशाख, काठमाडौं । नवगठित समाजवादी पार्टी, नेपालका नेता राजेन्द्र श्रेष्ठले आफ्नो पार्टीले नेपाल कम्युनिष्ट पार्टी र नेपाली काँग्रेसलाई सिंहदरबारबाट घोक्रेठ्याक्क लगाउने दाबी गरेका छन् ।काठमाडौंमा सोमबार फोरम र नयाँ शक्ति पार्टीको एकिकरण घोषणा कार्यक्रममा श्रेष्ठले भने, ‘हाम्रो पार्टीले काँग्रेस-कम्युनिस्टलाई सिंहदरबारबाट घोक्रेठ्याक्क लगाउँछौं ।’श्रेष्ठले कम्युनिष्ट र काँग्रेसले भनेको भन्दा आफूहरूले फरक समाजवाद अंगाल्ने दाबी गरे । नयाँ पार्टीले समुन्नत संघीय समाजवाद अंगाल्ने उनको भनाइ छ ।केन्द्रमा संघीय परिषद र केन्द्रीय समिति, प्रदेशमा प्रदेश समिति र राष्ट्रिय समिति तथा स्थानीय तहमा जिल्ला समन्वय समिति, पालिकास्तरीय समिति र वडा समिति रहने श्रेष्ठले जानकारी दिए ।
----------
२३ वैशाख, काठमाडौं । संघीय समाजवादी फोरम र नयाँ शक्तिले आफ्नो एकतासँगै नयाँ वैकल्पिक राजनीतिक शक्तिको उदय भएको दाबी गरेका छन् ।दुई दल मिलेर समाजवादी पार्टी नेपाल बनेको छ, जसको घोषणा सभा अहिले चलिरहेको छ ।सभामा नयाँ शक्तिका संयोजक डा. बाबुराम भट्टराई र फोरमका अध्यक्ष उपेन्द्र यादवले नौबेँदे सहमतिमा हस्तक्षर गरेका छन् । ‘यो एकीकरणबाट नेपालमा नयाँ बैकल्पिक राजनीतिक शक्तिको उदय भएको छ । संघीयता, सुशासन, समृद्धि र समाजवादाई आधार तत्व मानी अझ वृहत राजनीतिक ध्रुविकरण अत्यावश्यक छ’ सहमति पत्रमा भनिएको छ ।समाजवादी पार्टीले उच्चस्तरीय राज्य पुनर्संरचना आयोगको सुझावअनुसार संविधान संशोधन गरेर १०+१ प्रदेश बनाउनुपर्ने बताएको छ । 
----------
२३ वैशाख, विराटनगर । प्रदेश १ को स्थायी राजधानीबारे प्रदेशसभामा प्रस्ताव दर्ता भएसँगै विराटनगर आन्दोलित भएको छ । यो आन्दोलनको अगुवाई बिराटनगर महानगरका मेयर स्वयंमले गरिरहेका छन् ।दुई तिहाई बहुमत रहेको सत्तारुढ नेकपाले आइतबार विराटनगरलाई प्रदेश राजधानी तोकेर कार्यापालिका, व्यवस्थापिका लगायतका अन्य संरचनाहरु बृहत विराट क्षेत्र अन्तरगत बिराटनगर, सुन्दरहरैचा र इटहरीमा निर्माण गर्ने प्रस्ताव दर्ता गरेको थियो ।आइतबार महानगरपालिकाकै अगुवाईमा सर्बपक्षीय छलफल गरेर डा. भेषप्रसाद धमालाको संयोजकत्वमा संघर्ष समिति गठन भएको छ । समितिले सोमबारदेखि अनिश्चितकालिन आमहडताल आहृवान गरेको छ । हड्तलाका कारण बजार, पसल यातायात पूर्ण रुपले अवरुद्ध छन् ।राजधानी विकेन्द्रीकृत गर्न हुँदैन भन्ने जनस्तरबाट उठेको आवाजलाई आफ्नोपूर्ण समर्थन रहेको मेयर भीम पराजुलीले बताए । ‘नागरिक स्तरबाट भएको शान्तिपूर्ण आन्दोलनमा मेरो सर्मथन छ’ उनले भने ।विराटनगरलाई राजधानी बनाएर कार्यापालिका र व्यवस्थापिका अन्यन्त्र लैजानु व्यवहारिक नभएको भन्दै उनले सच्याउन माग गरेका छन् । उनी भन्छन्, ‘जनतालाई सहज बनाउन एकै ठाउमा संरचना निर्माण गर्नुपर्ने हो तर, विराटनगरलाई राजधानी घोषणा गरेर कार्यापालिका र व्यवस्थापिका इटहरी आसपास लैजानु व्यवहारिक छैन ।’ 
----------
२३ वैशाख, वालिङ । बाँदर आतङ्कले यहाँको एक गाउँका बासिन्दा विस्थापित हुँदै गएका छन् । स्याङ्जाको गल्याङ नगरपालिका- १० डुबिण्डाँडाका बासिन्दा घर छोडेर अन्यत्रै बसाइँसराइ जाने क्रम बढ्दै गएको हो ।बाँदरको आतङ्कका कारण डुबिण्डाँडाजस्तै यो वडाका अन्य गाउँका बासिन्दा पनि घरबार छोडेर बसाइसराइ गर्ने क्रममा छन् भने त्यहीँ बस्दै आएका स्थानीयवासीले पनि खेतबारी बाँझै राख्न थालेका छन् ।सरकारले जमीन बाँझो नराख्ने नीति तथा कार्यक्रम अगाडि सारे पनि यहाँका बासिन्दा भने बाँदरको आतङ्कले उर्वर जमीन बाँझै राख्न बाध्य छन् । सिँचाइको राम्रो सुविधा हुनाका साथै यहाँको माटो उर्वर भएर पनि खेतीपाती गर्नसक्ने अवस्था नरहेको १० नं वडाको सिमलसौराका परसुराम खनालले बताए । ‘हाम्रा खेतबारीमा धान, गहुँ, मकैलगायत सबै बाली उत्पादन गर्न सकिन्छ’ उनले भने, ‘खर्च गरेर उब्जनी भित्र्याउनै नपाइने भएकाले खेती नलगाएका हौं, खेतबारी बाझै राख्नु हाम्रो चाहना होइन बाध्यता हो ।’घर आसपासका जमीनमा खेतीपाती गरे पनि टाढाका खेतबारीमा बाँदरको रेखदेख गर्न नसकिएकै कारण आफ्नै मात्रै २० रोपनी जग्गा बाँझै राख्नुपर्ने बाध्यता रहेको खनालको भनाइ थियो ।वडा नं १० का झण्डै ५ सय रोपनी जग्गा बाँदरकै कारण बाँझै रहेको स्थानीयबासीले बताए । बाँदरको आतङ्कले वडावासीलाई खेती गर्न समस्या भएको वडाध्यक्ष ध्रुवप्रसाद शर्मा पङ्गेनीले बताए । ‘वडाले बाँदर नियन्त्रणका लागि केही विकल्प अगाडि सारे पनि त्यो प्रभावकारी हुनसकेन’ वडाध्यक्ष पङ्गेनीले भने, ‘यो समस्या समाधान वडा र नगरपालिकाले मात्रै गर्न नसक्ने केन्द्रबाट नै विशेष पहल हुनुपर्छ ।’वडा नं १० खेतीपातीका दृष्टिले जग्गा उपयुक्त भएर पनि जमीन बाँझै राख्नुपर्ने बाध्यता रहेको उनले बताए । ‘अन्य सम्भावना हुँदाहुँदै पनि बाँदरको समस्याका कारण वडावासी गाउँमा बस्न नसक्ने अवस्था भयोे’ वडाध्यक्ष पगेनीले भने, ‘वडावासी बसाइँसराइको सिफारिस लिन वडामा आउँछन् यो बढ्दो क्रममा छ चाहेर नि रोक्न सकिएको छैन बाध्यताले सिफारिस दिनुपर्ने अवस्था छ ।’बाँदर एक ठाउँबाट लेखेटेर अर्को ठाउँमा पुर्‍याउँदा पनि समस्याको दीर्घकालीन समाधान नभएकाले सङ्घ र प्रदेशले नीति बनाएर नियन्त्रण नगर्दासम्म यो समस्या समाधान नहुने धारणा उनको थियो ।
----------
